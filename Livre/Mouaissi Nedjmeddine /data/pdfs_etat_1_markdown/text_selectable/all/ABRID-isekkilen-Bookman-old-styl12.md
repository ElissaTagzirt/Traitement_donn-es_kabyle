  El Hadi BELLA
Abrid
  Tullisin
2
Abrid
                       tullsin
          3
4
# Aseɣti d tɣuri :

- Tazwart ………..Abdelhak AZIB
- Tabrat …………Farid BOURBIA
- Tirza …………….Mustapha BELLA, Hassiba BOUIDER
- Imuras……………Mustapha BELLA
- Tamesbanit …….Abdelhak AZIB, Nassima BOURAHLA
- Abrid ……………Abdelhak AZIB
- Akaram …………Nassima BOURAHLA
- Areṭṭal … ……….Farid BOURBIA
- Amanun…………Izem BELLA

# Tawlaft Yexdem-tt :

Youcef Oufighou

Agence SkyMotion

+213542023607 +213553562232

yousfigou@gmail.com

SkyMotion

# Win yellan deg tewlaft :

Khirbanen Samir

# Amkan deg i tettwaxdem :

Aɣbala (Aqerruy n Wakli)
6
# Tazwart

Sɣur  : Yazid BEDJOUDJOU

Azul d ameqqran ! … amek telliṭ ?

Nekk ɣriɣ ayen i turiṭ a Mass, mazal bɣiɣ ad  kemmleɣ iḥricen niṭnin n udlis-ik amaynut. Dayen isekren nezzeh. Iɛjeb-iyi wayen i ttesmalyeṭ fell-as, yerna d ayen iqerben mliḥ ɣer tilawt.

Bnaqes, nekk ur zmireɣ ara ad as-d-aruɣ tazwart axaṭer ur ɣriɣ ara ɣef tsekla d tewsatin-ines. Ilaq ad ak-tt-id-yaru win yesɣarayen Tamaziɣt, neɣ amyaru, axaṭer mačči dayen isehlen. Nekk xuṣṣeɣ deg weḥric - ayi n tsekla.

Suref-iyi kan, nekk lukan zemreɣ tili ad fkeɣ afud s lefreḥ d ameqqran.

Nekk ad d-fkeɣ kan yiwen n rray. Lukan tmeslayeṭ-d di tazwara ɣef umezruy n tsekla (Timɛayin neɣ tiqṣiṭin) deg tutlayt Tamaziɣt, d lfayda niɣ ibaɣuren (les avantages) i tesɛa i yimeɣriyen, bacu ad teldiṭ yes-s abrid ɣer udlis-ik.
Tanemmirt tameqqrant ɣef leqder i yi-tefkiṭ, daɣen ɣef leqdic-ik ɣef Tmaziɣt, d wayen yeɛnan idles-nneɣ sumata.

Ssarameɣ-ak afud igerrzen, Ncallah ad yenǧeḥ uldis-ayi, u ad asen-yeɛjeb i yimeɣṛiyen akken i iyi-yeɛjeb i nekkini!

Y. BEDJOUDJOU

8
# Tabrat

“Tuɣal tettqaraɛ tal tamnaṭ ansa ar d- yejbu yiwen ara d-yeglun s lexbar…Ma ulac yiwen, tettḥessis i wayyur, zun yettmeslay-d yid-s. Daya id-tufa akken ad tsebber tarwiḥt."

Ait Ighil Mohand

Aqel-aɣ deg taggara n yiseggasen n xemsin. Tagrawla tenfufed tuɣ-d akk tuddar, agdud am yiwen uterras yenna : « ala i lbaṭṭel ! ». Medden merra ddan deffir yigrawliwen, yal wa s wayen umi izmer: wa s tdebbuzt, wa s tkemmust, wayeṭ s wul.

D ayen i yeǧǧan Fṛansa tesggaǧǧay imezdaɣ n tuddar, tzeddi-hen deg tuddar iqerben ɣer lkazṛnat.

Akli n uxxam n Ɛli, netta d amezdaɣ deg Tegnatin, yeqqar deg temεemeṛt n Friḥa. Sguǧǧen-t ɣer xwali-is, ɣer Iɣil Ufella; akken akk
madden, kul wa ad yerr anda yesεa iẓuran. Akli deg lqedd gezzil; d ammaččar cwiṭ; deg ssifa d amucbiḥ, taglimt-is mellulet. Yettwel I kra yellan…Asmi ara iɣib ccix n temεemmeṛt, d netta ay yettaqqalen deg umkan-is…Deg temεemmeṛt anida yeɣra Wakli, deg Friḥa, leqraya mačči d tin n ddin kan; din qqaren tusnakt, tastṛunumit…Nnig waya, Akli d win yesefrawen, yerna yeɣran deg uɣerbaz iṛumyen

Deg tallit-nni rzan ɣer Yiɣil ufella, kra n yirgazen n yiwet n taddart gar tuddar n Ukfadu, ttunagen ɣef ccix i lǧamaε n taddart-nsen.

Immuger-ten-d ɣer tebburt n taddart Arezqi Uxxam-Laɣlu:

—Lεeslam-nnun!

—Ad k-yesselem Ṛebbi!

Arezqi, nnig wazul ay asen-yefka, awal ur asen-t-yerni; yuwi-hen qbala ɣer Dda Meéyan, d netta ay d aqerruy n taddart.
Allen n Dda Meẓyan rsent ɣef tid n Urezqi. Arezqi yefhem d acu.

—Irgazen-ayi usan-d…usan-d seg Ukfadu…ttunagen ɣef ccix i lǧamaε n taddart-nsen”, ay as-yenna Urezqi i Dda Meẓyan.

—It Wakfadu ad awin ccix seg It Wertiran?!...It Weɣlis tamurt n tmusni!...!?

Ata yeres-d wučči, yenna-asen Dda Meẓyan: Qqimet tura ad teççem, ad testeεfum…umbeεd ad nkemmel ameslay: “Tamεayt deffir imensi” akken i as-qqaren”.

Deffir imensi, qqimen ad mcawaṛen; din, llan imeqqranen n taddart, zzin-asen ddeqs imeẓyanen, gar-asen Akli. Yemeslay-d yiwen deg yinebgiwen-nni, yenna:

—Sgelli mi id-nluḥeq, nufa-d siwa imaren, nɣil negren ilemẓiyen da ɣur-wen! Ziɣen taddart teεmer yes-sen!...
—Lεesker i hen-yuwin: azgen deg-sen uwin-ten ad d-lwin tazart deg ssaḥel, meḥsub deg iḥerqen n yimezdaɣ n tuddar i sguǧǧen; azgen niṭnin, uwin-ten ɣer udrar ad d-zedmen isɣaren, d acu ara serɣen deg ccetwa. Ad d-yaweṭ luqet n tgemrawt n uzemmur akka ara xedmen; ad awin akk ilemziyen -llan wussan uma d tulawin- ad zwin u ad leqṭen azemmur, lehwayec-nneɣ ad d-babbent. Ad siweṭen ɣer ufrag n lkazirna, syin, ɣer wabaεiṭ n lemεaṣer n yikulunen.

Yessusem Dda Meẓyan kra n cwiṭ, ikemmel ameslay-is:

—Ad d-neqqel alama d ccɣel ɣer id-tusim…d acu ara kun-iniɣ ay It Ukfadu…kunwi i aɣ-yextaṛen ur nzemmer ara ad d-nini ala!...Ur tettaqqalem ara melba ma teqṭim ccɣel-nnun

Leqdeṛ i aɣ-tgim ilaq ad kun-nettner…Amek? Ad kun-neqṭu ccɣel-nnun.

Yendeh Dda Ameẓyan:
—Akli!

—D acu a Dda Ameẓyan?

—D kečč ara yeddun d yirgazen-ayi ad tcixeṭ deg taddart-nsen Dda Ameẓyan yextar Akli ad yeddu d inebgwen-nni; d netta ara icixen deg taddart-nsen. Akli deg wul-is yeεjeb-as lḥal, maca ur-d-isban ara lferḥ-is.

Kkren zik, ɣef udem n ssbeḥ ay ffɣen; seg Iɣil Ufella deg It Wertiran alma d Akfadu, d tikli n wass. Mi uwṭen ɣer Ukfadu, immuger-hen-d Arezqi n uxxam Laḥlu d terbaεt n yirgazen s ibeckiten ɣef tuyat-nsen.

Arezqi uxxan n Laḥlu, d amezwaru ɣef i rrsent wallen-is. Yuhem Wakli deg-s: Iṭ-nni izrin ay yeččan imensi lwaḥid, ssbeḥ-a- yezwart-id ɣer da!...D acu ay ixeddem da? Akli yebda ikeččem-it ccekk.

Yemmeslay yid-s Urezqi:

—Lεeslama ay Akli!

13
—Lεeslama ay Arezqi…

Ittedu ad d-ikemmel awal, iḥbes-it Urezqi, yenna-as:

— Ẓriɣ d acu i idewwiṛen deg tqerruyt-ik!…Mačči d It Wukfadu i yuḥwajen ccix, d tagrawla ay k-yuḥwajen kečči…Ad aɣ-tettawiṭ tibratin sa, seg Ukfadu, ɣer igrawliyen yellan dihen!...Neẓra mačči dayen isehlen fella-k, maca neẓra daɣen, tzemreṭ i taluft-ayi.

— Tura mi id-uwɣeɣ almi d da, zemreɣ ad d-iniɣ ala?...Annect-a tettalay-it fell-i tmurt; d leqdeṛ iyi-tgim imi yi-textaṛem nekki! Ihi, aqel-yi da i wayen tebɣim! I as-yenna Wakli.

Yeẓra belli ilaq ad d-icebbeḥ awal, mi yeẓra ur yezmir ara ad d-yini ala, ikemmel awal s uzmummeg:

—Ihi, aqel-iyi da I wayen tebɣim.

Iṭṭal-t Urezqi ɣer wallen-is, d lferḥ ɣef udem-is, yenna-as:

14
—D irgazen akka am kečč ay tuḥwaj tegrawla, tanemmirt ay Akli!.

Kra wussan ɣer sdat, fkan-as yigrawliwen tabrat ad tt-yessiweṭ ɣer wid yellan deg It Wertiran, u ad ifaṛes tagnit ad d-yeẓer imawlan-is. Tabrat-nni isers-tt ɣef uqerruy-is yerna fella-s tacacit-is. Netta ittruḥ ass n tlata, iettekk ɣef ssuq n It Imεuc, ad as-yeqṭu i yemma-s syin ad ikemmel ɣer It Wertiran. D wa i d abrid-is.

Ansi ara d-tekkeṭ a lada! Itteddu, amaken i yennum; yeṭṭar deg teksart-nni n Lǧabiya, yuweṭ Tagnitt n Yiɣil, immuger lεeskeṛ !ffɣen-t idamen…Yekkiw! Yenna-as deg wul-is: “ass-a d ass-iw!”

Iɣra-as-d yiwen, iban d agumi, yeεqel-it belli d ccix. Imaren ay tenerna tuggdi-ines - ttergigint tgecrar-is -, yenna-as: “Ṛju din!”

Ruḥen ɣur-s lεesker, agumi-nni akken did-sen, zzin-as. Netta werraɣ, ittaflaw seg lxuf; yettṛaju ad as-ḥewwsen, ad afen tabrat-nni ddaw tcacit-is u ad iîru did-s wayen ɣef ur ibni. Inṭeq ɣur-s ugumi – – yenna-as:

15
—Kečč d ccix?

Akli ur yeẓri anta tiririt ara t-iselleken; ad d-yini tidett belli d ccix ay yella niɣ ad yeskiddeb ad sen-yini: mačči! Yefra-tt d yiman-is ad yemmeslay tidett, ayen yebɣun yetru.

—Anεam ih.

—Ɣur-nneɣ yiwen uεesekṛi d amaṭun, ilaq ad as-tektebeṭ!

—Nekk ur ssineɣ ara I tira… Ur teǧǧin ara ad d-ikemmel tameslayt, zehren ɣur-s, yenna-as ugumi:

—Ṭebbeṛ aqerruy-ik keteb-as-d I wergaz-ayi.

Ur yesεi ara lxetyaṛ, ilaq ad isellek aqerruy-is. Yenṭeq ɣer ugumi-nni, yenna-yas:

—Awit-yi ɣur-s.

16
Lεeskeṛ-nni, kra zwaren-as kra deffir-s, netta deg tlemmast am lqayed. Uwṭen ɣer uqiṭun anda yella uεekṛi-nni amaṭun, kecmen: netta, ccaf-nsen d ugumi-nni. Ufan aεeskṛi-nni yeṭleq ɣef tusut yeselqaf. Yenna-asen:

—Dacu i t-yuɣen umexluq-ayi?

—Tettaɣ-t tawla ass-ɣef-ass. I as-nnan.

—Ihi bac ad yejji, ilaq-as taḥerzett. Bac taḥerzett ad d-tsudd, ilaq ad tessufɣem kra fella-s…

Fkan-as-d tajenwit n neḥḥas d “lwaεda”. Yeffeɣ-d syin deg uqiṭun, widak-nni akken deffir-s, yegzem-d yiwen ugeṭṭum ubesbas yenǧer-d leqlam; yerra ɣer yiwen inijel yekkes-d ur n tezwal, yeẓẓem-tent almi qlent am lmidad. Ccix-nneɣ yettcummu. Iger afus-is deg yiciw-is yekkes-d tawriqt n lmaṣa. Yeqqim, isers tawriqt-nni ɣef tgecrirt-is yebda tira:
“A wayi id-yusan ad yekteb i gma-as Lwaeda d tajenwit n neḥḥas Ssmex-is: d tizwal, Leqlam ubesbas tawla i t-yettaɣen ass ɣef wass Ncallah ad teqqel yal ass.”

Iṭebbeq tawriq-nni, yecreṭ-asen taceṭiṭt d tazeggaɣt, tayeṭ d taberkant. Uwin-as-tent-id. Yenna-asen ad tezlun fella-s ayaziṭ d awraɣ u ad tt-isers ddaw tsumta yesummut, tujjit sɣur Ṛebbi!

Seg wass-nni, ccix nneɣ ibeddel abrid; yeqqel mara ad yawweṭ It Mεuc, yettarra ɣer Yiǧǧisen iwakken ur yettεeddi ara ɣef tegnitt n yiɣil anda εezzeben lεesker-nni; syin ad yeffeɣ ɣer tama n It Cbana; qbala ɣer It Wertiran.

Tallit deffir tadayant-a, gedd gedd deg unebdu n useggas “tnin usettin”. Iṛumiyen ttheyyin iman-nsen ad ffɣen seg tmurt-nneɣ, ihi amkan ɣef ay εeddan: ya ad t-sserɣen niɣ ad t-sdermen; ma d amdan ad t-nɣen niɣ ad t-ḥeqqren.

Tuweṭ-d teswiεt, anida Akli, ad yaweṭ ɣer imawlan-is. Yebɣa ad as-yawi

18
taqendurt i yemma-s. Ass-nni d

larebεa, d ssuq deg Sidi Ɛic; ssuq n It

Imεuc d tlata. Netta yufa-t-id lḥal deg

Tqeryett. Yettraju deg tmacint ɣer Sidi

Ɛic …..Tluḥeq-d tmacint. Tluḥeq-d,

Yuli yufa din lεesker-nni n wass-nni!

Yefjeε! Mačči ɣef tebrat i yuggad, axaṭer

ass-nni ur d-yuwi ara did-s tabrat,

maca yuggad taluft-nni n tḥerzett i iga

i uεsekṛi-nni. Yenna-as deg wul-is:

"Ahat yemmut umexluq-nni?!...Wiyi,

ad d-rren ttar-is!...Ass-a d ass-iw!"

Ruḥen ɣur-s kra n lεeskeṛ –cfan

fella-s- ad mesxeṛen fella-s; tturaren

yes-s am ddabex, wa yeddemmir-t i

wayeṭ.

Yejba-d yiwen uterras yendeh ɣef

lεeskeṛ-nni; yekkes-asen Akli gar

ifassen-nsen…D aεsekṛi-nni imi iga

taḥerzett! Yenna-as: "Tsellekeṭ-yi seg

waṭan, nekk ad ak-sellekeɣ seg lbaṭel

n yimcumen-ayi…seg wass-a d asawen

kečči d tmurt-ik ur ɣelli ara yiṭij fella-

wen!" Teḥbes tmacint, yeṭer wAkli,

teqleɛ tmacint, Akli yeṭfer-tt s wallen

almi ur tettbin ara…teffeɣ Fṛansa!
20
# Tirza

D acu-iyi? Deg tmurt deg id-luleɣ Wi d-yusan yerkeṭ-iyi La d-yeqqar Nekkini d kulci I keččini d acu-k?

Hassani M’hamed

# D abrid ɣer sbiṭar n Temdint

tameqrant ad awṭeɣ ɣer dadda d amaṭun, yerreẓ. Ɣur-s smana netta din-a, u ad faṛseɣ tagnit ad ẓreɣ ameddakel-iw n temẓi ixeddem d ṭṭbib n yiɣsan din deg sbiṭar-nni yakan. D netta i as-yesεeddayen i Dada. Ṭṭreɣ deg Luṭa anida ḥebbsent lkiran, rriɣ ɣer rrif n ubrid, ṭallayeɣ yeffus zelmeṭ sɣadil ad d-ẓreɣ aṭaksi awraɣ ad yi-awi alama d amkan anida i ttedduɣ…ulac !

Teḥbes-d yiwet n « MARUTI »zzat-i.
Iban bab-is d “afrudist”, d ilemẓi ad yesεu gar xemsa u εecrin d tlatin iseggasen, mara yeṭṭil yiwen ɣer lǧetta-s d tkerrust yenheṛ, ad yaf ur terri ara akk fell-as. Netta ya, yessaggad.

Yessawel-iyi-d:

—Ad k-ssiwṭeɣ sani?...

—…ɣer sbiṭar, ma d win i d abrid-ik?

Mi as-rriɣ awal, iεqel-yi d aberrani ɣef temdint-nni. Rekbeɣ, jebdeɣ-d s ufus-iw azelmaṭ tabaggust yellan ɣer tama n tayet-iw tayeffust, qqneɣ-tt ɣer ucekkal-nni id-izgan zzat tmessaṭt-iw taẓelmaṭt. Ṭṭalleɣ ɣer umexluq-nni zzat-i, netta ur yebgis ara. Xemmemeɣ ad as-iniɣ, ahat yettu ad t-id-smektiɣ, qqleɣ nniɣ-as “ur iyi-tuqiε ara. Bac ad d-yeẓeṭ laman did-i, yenna-iyi-d belli xwali-s n baba-s, d Leqbayel. Netta yettmeslay-iyi-d, nekk ttezmumugeɣ kan, fkiɣ-as taṭsa n wuglan. « ur d-usiɣ ara ɣer da iwakken ad k-ssneɣ, iyi-d-yuwin d ccɣel-iw », i s-nniɣ deg wul-iw. Qellbeɣ aqerruy-iw i wakken ad rewleɣ i tmeslayt did-s.
Mlalent-d wallen-iw tawerqet telseq deg lemri n zzat, tama-nni i yi-d-wulan, yura fell-as : « taḥanut usekru n ṭunubilat ».

Kra ikilumiṭren, yeban-d ubaraj n ibulisiyen. Qelbeɣ ɣer umexluq-nni, nniɣ-d ad yefjeε niɣ ad yerfifej…ur yuggad ara akk! Amzun mačči d abaṛaj ɣer i ntteddu…

Nuweṭ ɣer ubaṛaj-nni, iḥbes-aɣ-d yiwen ubulis, yewehha-d ad nẓeyyer ɣer tama tayeffust!. Isuter-as i ucifuṛ lekwaɣeṭ n ṭunubil. Acifuṛ-nni yessken-as yiwet tkarṭiwt d tameẓyant, isseṭfer-as awal, yenna-yas s tefransist: “collègue”. Yerra-as-d takarṭiwt-nni nkemmel abrid.

Qrib ad nelḥeq ɣer sbiṭar, , ɣef bεid ttbinen-iyi-d, xilla lɣaci i yellan zzat tebburt. Imi ɣer din i tteduɣ, nniɣ-as, « lexber εzizen ad d-irxes ». nettqeddim ttbinen-iyi-d imsulṭa ẓerreben-as i sbiṭar s berra ; irgazen tlawin s ṭabelyat d timellalin sdaxel.

Ziɣen d tamesbanit n yimejjayen ṭṭalaben izerfanen-nsen : ama d ttawilat n lxedma niɣ d inernan deg lexlas. Faqeɣ d annecta, axaṭer

23
mmugreɣ lexbeṛ-ayi deg uẓeṭṭa n internet.

Nekk ṭṭreɣ uqbel ad nelḥeq ɣer tebburt, win iyi-dyuwin akken ikemmel, ikcem zdaxel n sbiṭar.

Imejjayen uweten ad ssufeɣen tamesbanit ɣer uzniq, akken ad d-sbinen lɣiṭ-nsen i tɣamsa, i tmetti…besseḥ qublen-ten-d imsulṭa s treggaɣ d waman yeḥman.

Lɣaci, llan wid ibedden rrif n ubid qqimen kan ttferrijen amakken d lfilm n sinima, llan wid yekkaten ttεeddin amakken acemma ur yelli ; wid yellan mgal tamesbanit , llan widak i yeqqaren : ccah seg-sen…ǧǧan imuṭan mebla ddwa, d idirimen kan i ɣef ttḥewwisen wiyi ! » Wiyiṭ qqaren : D lḥeqq-nsen ad d-ffɣen ɣer yiberdan ad ddun…

Bac ad serwelen imejjayen-nni, imsulṭa sexdemen lbumbat n lgaz yesettrawen, zedmen, ɣlin fell-asen s teɣrit : ur asen-tuqiε deg tmeṭṭuyt, deg umeqran niɣ deg umeẓyan ; anida i d-tesbeḥ tiyiti tesbeḥ-d ; ṭallayeɣ deg yirgazen d tlawin tteglillizen : wa yeṭṭef aqerruy-is, wa iseffeṭ idammen n
ufeddix-is ; wa yečča tiyiti deg uṭar-is itteddu yesqudur…

Taswiεt alami texleṭ din gar-asen, uma d imejjayen-nni kkaten ɣef yiman-nsen. Imsulṭa s sifil jemmεen deg yimesbaniyen, widak i ẓran d iqerruyen n tmesbanit. Yiwen ubulis iffeɣ-t leεqel, yettekka ɣef znad, yeffeɣ lujeh, yemken ameddakel-is deg uṭar, yeɣli din…ddemen-t qbala ɣer « les urgence ».

I mi ẓriɣ akken, kemmleɣ abrid ɣer wayen I yuwin. Llan did-I kra madden uma d nuhni sεan ɣer menhu ara ẓren. Usan-d ɣur-neɣ iεessasen n sbiṭar, nekni s wid i d-yusan ɣer tirza i yimuṭan, nnan-aɣ-d ad nerr ɣer tama n tzeqqa n « les urgences » syin ara nekcem ɣer imuṭan. Imi s anida tuwi-d ad nekcem, terwi din-a.

Nruḥ ɣer din neqqim nettraju ; nettferrij akk amek ixeddmen.

A tta tluḥeq-d tkerrust tuwwi-d taqcict d tilemẓit.

Akken i fehmeɣ, taqcict-ayi ad telfu d tamsedrart : teffeɣ-d seg texxamt-is -tezdeɣ deg iɣrem asdawan-
tetteddu ɣer « lafak ». Mi tezger abrid, teẓdeḥ-tt ṭumubil i d-ɣesben tikli. Nedhen widak i iḥeṭren din i yiɣallen n usellek uwin-tt-id ɣer sbiṭar-ayi.

Sɛeddan-as ṭebba yellan deg tzeqqa n « les urgences »- widak ur ttekkan ara deg ccɣel n yimeddukal-nsen-, ufan ilaq-as « scanner ». Llan widak i d-yennan : « Scanner yellan deg sbṭar yettwaɣ, ur t-id-xdimen ara. Widak niṭi, nnan-d : win i t-isseddawen yeffeɣ imuras, ulac win ara t-isseddun. » ihi ilaq ad t-id-texdem ɣer « le privé ». amek i xedmen din deg sbiṭar ?...ɣran-as i baba-as deg tmurt, nnan-as : « illi-k tuwet-tt ṭumubil, ilaq ad taseṭ ad as-texdemeṭ « scanner » ɣer « le privé ».

Iɛessasen yeffeɣ-hen leɛqel, ttemsawalen seg ugemmaṭ ɣer ugemmaṭ, akken nnan zik : « seg ugemmaṭ ɣer ugemmaṭ, yya-d ad nemyeckaṭ ». deg « les urgences », yeɣli-d fell-sen lɣaci, ttwaɣelben, ur qublen ara akk imuṭan-nni i asen-d-yekcemen ; imawlan n yimuṭan seg tama-nsen, ur ufin ad sedhun imuṭan i d-uwin, niɣ ad unagen d menhu ara mmeslayen ;
axaṭer win ara ad seqsin, ad hen-iceyyeɛ ɣer wayeṭ niɣ ad as-yini : mačči d ccɣel-iw ! » yal yiwen yesserwal ccɣel ɣef yiman-is.

Ṭalleɣ ad d-ẓreɣ Dr Akli, ameddakel-iw n temẓi, ulac. Gubreɣ-d yiwen uεessas ibedd weḥd-s, ṭɣureɣ ɣur-s, seqsaɣ-t :

—Dr Akli, anida ad t-afeɣ ?

—Dr Akli, ata-n deg silun, jemεen-t !

Yexṛeb leḥsab-iw. Ttekleɣ d netta ara iyi-issesehlen tilufa. Seg rewwi i terwi akken, ur ṣbireɣ ara ad rajuɣ ad d-yaweṭ luqet ukeccum, ilaq ad d-afeɣ abrid ad kecmeɣ ad qṭuɣ ccɣel-iw ad ruḥeɣ.

Mmektiɣ-d ayen I sliɣ, ɣef wamek mmugen sbiṭarat n tmurt. Qqaren-d : deg tmurt-nneɣ bac ad tekcemeṭ ɣer umaṭun deg sbiṭar uqbel luqet n ziyaṛat, awi did-k takemmust, qṭu-as kra. Ma ḥebsen-k-id, freq did-sen aεwin.
Niɣ ad lseɣ ṭabelya, ad ddmeɣ akarṭabel, tayuga n nnwadeṛ, akka ma kcemeɣ ad iyi-ɣilen d anelmad, ur iyi-d-ḥebbsen ara. Maca nekk d tamezwaru-nni iyi-ɛjeben; d tin n yimekli. Axaṭer, ur ttcabaheɣ ara anelmad, ur ssineɣ ara uma d awalen i seqdacen imejjayen niɣ ismawen n waṭṭanen.

Ttedduɣ deg ukulwaṛ ḥedd ur t-id-mmugreɣ -ɣas babb sbiṭar-nni trewleṭ.

Uwṭeɣ ɣer texxamt anida yella umaṭun iɣer ttedduɣ, kcemeɣ. Llan din sin wusawen. Yiwen n wusu igen fell-as dadda. Wayeṭ igen fell-as yiwen uterras iseṭṭel akk i uqerruy-is alami id-iban uglim, iɣruṭen-is gan annect, ma d lqedd iban belli kemmil, axaṭer ffɣen-d iṭarren-is seg usgen. Ṭallayeɣ ɣer udem-is, qqareɣ-as: “wissen anida i t-sekdeɣ umexluq-ayi?!...” Ad mmeslayeɣ d dadda, seqsayeɣ-t ɣef tezmert-is; awal sin ad qelbeɣ ɣer urgaz-nni. Am win iyi-d-yefkan aceqqir, mmektiɣ-d tamesbanit n yimejjayen, ziɣen d afṛudist-nni iyi-d-yuwin seg “la gare” ɣer sbiṭar.

28
# Imuras

« Leqriḥ d amdan yettextiṛ ad yezdeɣ ulawen ileqqaqen, ṛhifen, yettḥibbin tihuskiwin yefferen d tid ibanen, yettemlil deg tudert »

Zahir SEBBOUSSI

# D imuras…Tarewla ɣer Iɣil

Ufella! Kul mara ad d-yekcem ṣṣif, deg leqraya ffɣeɣ, ttḥibbiɣ ad ruḥeɣ ɣer Jidda d jeddi deg yemma. Iɣil ufella, d taddart mm tlata tizza :Tizi-n-iɣil ufella, Tizi-n-lmaεesɣa, tizi-n-urezqi.

Deg tallit-nni n tegrawla, isemma-as lqbṭan « Sneider » : Iɣil fellaga !

Qrib ad ineṣṣef wass mi uweṭeɣ ɣer taddart, ufiɣ jidda ɣer yimi n tebburt. iban lefreḥ ɣef udem-is mi yi-d-teẓra.

Tger-iyi iɣallen, tessuden-yi sy-a u sy-a, tesseqsa merra ɣef It uxxam-nneɣ, tenna-yi-d:

—Wellah, a mmi, ar iger-ik-d Ṛebbi!

—A lxiṛ, a jidda!?
—Jeddi-k ulac-t ass-a, yesεa-d abrid; meqqar ad truḥeṭ ad tessewweṭ tabḥirt, u ad teṭreqeṭ azembil n leɣbar.

—Anida i iruḥ? Deg wul-iw, nniɣ-as: ”D ayen i yi-d-isrwelen seg uxxam-nneɣ, d lecɣal-ayi”.

—Tessneṭ jeddi-ik mara yesεu abrid, ur d-immal i ḥedd sebba n tuffɣa-ines. Ittweṣṣi kan jidda-ak ɣef lecɣal i yelaqen ad ttwixedmen. Iyi-d-tenna.

Xilla tɣawsiwin i yi-ttaǧǧan sεeddayeɣ ussan n « yimuras » deg uxxam n jeddi:

Tamezwarut: d tarewla ay rewweleɣ ɣef uxxam nneɣ; rewwelleɣ ɣef lecɣal: baba ibennu yettḥibbi ad yi-seqdec. Lecɣal n uxxam-nneɣ i keṛheɣ akk d agam. – Agam-nni din i tella twaɣit, aman xuṣṣen; ur tettlaḥaqeṭ tiqqit alama teffeɣ-d seg-k, kul ass d ṭṭrad deg tala!..Rnu ddiq: baba d yemma, nekk, ayetma d yisetma neggan akk deg yiwet texxamt; ur iyi-
εejjeb ara lḥal mara ẓreɣ baba d yemma gnen deg yiwen n wusu nekkni akk din i nella. Selleɣ-asen deg yiṭ, ttarraɣ iman-iw gneɣ.

Tis snat: jidda d jeddi εzizeɣ fella-sen; nuhni deg sin yid-sen kan i ttεicen, tudert-nsen s tqeddiṭ d mellalt. Mara iliɣ gar-asen: “taεebbuṭ teṛwa, taglimt telsa”. Akken i s-qqaren. Učči-nsen nuhni d win n tmurt iɣef id-ttwaṛebban: Seksu, afṭiṛ uqessul, abazin, tarecta, ameqful…abisaṛ, tikerbabin…Gar nnwalat ayi akk, llan widak ur iyi-neεeǧǧeb ara, ur ttetteɣ ara: am trecta, afṭir uqessul. Mara rezfeɣ ɣur-sen, wiyi ur ttemgaren ara deg teccuyt n jidda.

Tayeṭ: d tilifizyu. Jeddi segmi id-temmug trisiti, netta gar imezwura i yekseben tilifizyu. Nnan-d -nekk ur d-cfiɣ ara- belli axxam n jeddi, ad s-tiniṭ d axxam n tmeɣra mara tebdun wahilen-is tilifizyu: tulawin, arrac, tiqcicin…

Taneggarut, d Tilelli tameddakelt-iw. Tilelli tqeddec-as i jidda, tettεwan-tt: tezewwi-as usawen, tnneṭ-as igensen n uxxam d ufrag.
teberrez-as…Mara tili ɣer jidda deg uxxam, ur ttḥibbiɣ ara ad ffɣeɣ. Segmi ara iliɣ din, nekk did-s ur nettemsefraq ara akk ṛebbaɣ-d fell-as tasa, tettawi-yi ɣer uxxam-nsen. Tettḥibbi lexlawi: tessen akk ismawen n yigṭaṭ d yimɣan; tettali ssjuṛ tjebbu ɣef leεcuc; taswiε amlama tuwi-d azrem niɣ aḥerbebbu deg ufus-is, ur tettaggad kra…wehmeɣ deg-s. mačči am nekk yesεan tasa n tyaẓiṭt.

Uqbel ad nekcem ɣer uxxam, tεedda-d zzat-nneɣ nna Taklit. Mseqsant nettat d jidda, teqleb-d ɣur-i, tesseqas-yi-d uma d nekk: “amek tgiṭ? …Amek tella yemma-k?...Baba-k?…”

Nna Taklit lexbar n taddart akk ɣur-s, kullec ɣef lbal-is. Qqaren-d “tettawi tettarra”; ma tesla i lexber deg yiṭ, ad tettqelleq ad yali wass ad t-id-tessufeɣ; ma yella ulac akk ad teselfu kra ufezziṭ ad tesεeddi yes-s ass. Ad t-id-tesuzzer.

Tenna-yas i jidda:

—Wayi d mmi-s n yilli-m, yak?...
—Ih, d mmi-s.

—D ameqran niɣ d ameẓyan?...

—D alemmas.i s-terra jidda.

Teqleb-d ɣur-i, tenna-iyi-d:

—Labas, a mmi-i?

—Labas, a nna Taklit, ad yessqsi fella-m lxiṛ! i as-nniɣ.

Teqleb ɣer-i jidda, tenna-yas:

—Nniɣ-am taqcict-nni n uxxam ufella …amek i s-qqaren?...ur ceffuɣ ara ɣef ismawen-a ijdiden…illi-s n Tasaεdit..

Mmeslayeɣ-d nekki, nniɣ-as:

—Tilelli?!...

—Ih, d tin!

—D acu i tt-yuɣen?! i as-tenna Jidda.

33
—Yenna-am, yeqqes-tt uzrem…yenna-

yam: qqlent-d teqcicin seg tala mi yeḥma uzal, teddunt tturarent; ta treggel ta tettazzal deffir-s; ttmiɣṭalent…εyant deg turart qqiment ɣef yiwen uɣalad. Taswiεt alami i tεeyyeṭ teqcic-ayi, qeεɛdent teqcicin-nni, ẓrant taqcict-nni teṭṭef aṭar-is, azrem yekcem gar yiblaṭen…d azrem i tt-yeqqesen. Nnan-d, wellah ar tεedda sbiṭar!

Tfelleq tεebbuṭ-iw mi sliɣ i lexbeṛ-nni; mmektiɣ-d akk ayen sεeddaɣ d Tlelli. Teɣaṭ-iyi. Yerna nniɣ-as acḥal d abrid: “D tabɣest-ayi-inem, a Tilelli, ara kem-yeččen!”. Bɣiɣ ad tt-ẓreɣ, nniɣ-as i jidda:

—Ad ruḥeɣ ad seqsiɣ fell-as…

—Ur tesliṭ ara d acu i k-d-tenna Nanna-k Taklit?...Mara tt-id-rren seg sbiṭar, kečč ad k-d-yaf lḥal teqqleṭ-d seg tebḥirt, ad nemsaεaf, uma d nekk ad ẓreɣ Tasaεdit.

34
Teqleb jidda ɣer Nna Taklit tkemmel awal, tenna-yas:

—A Nna Taklit, ttmeslayen-aɣ-d imezwura ɣef luεara n uzrem. Xilla n lemtul d yisefra i yellan fell-as…

—Ih…Tella teqsiṭ-nni… kemmi ahat-tesseneṭ?... ad s-tt-nmel I wayyaw-ayi-nneɣ ad tt-yessen: “Deg yiwen umkan, mlalen sin iberdan dduklen d yiwen ubid yettawi ɣer yiwet taddart, qqimen din: Izem d uzrem ttmeslayen ɣef unezgum n ddunit. walan yiwen urgaz yeffeɣ-d seg taddart yetteddu.

Yenṭeq uzrem-nni ɣer yizem, yenna-as:

—Ad k-iniɣ ay izem, ẓriɣ belli d kečč i d agellid-nneɣ, ddaw Ṛebbi ulac nnig-k, maca bu sin iṭarren ihin, d nekk i yettaggad.

—Aha, sussem ay azrem mulac ad k-isel ḥedd!

—Awal i k-nniɣ d tidet, tessneṭ-yi d tidet kan id-itteffeɣen seg yimi-w.
— Yak ɣur-nneɣ id-tteddu..tura ad nẓer !

—Ih, ad nẓer !

Argaz-nni itteddu aqerruy-is deg lqaεa wissen ɣef wacu i yettxemmim.

Mi yuweṭ anda yefreq ubrid-nni ɣef sin, yufa azrem yemtuttel deg ubrid ayeffus, izem-nni itteglilliz, isellef s yiles-is ixabbazen-is, deg ubrid aẓelmaṭ.

Ibedd, ixemmem, ixemmem, yuɣ abrid anda yella yizem. Izem-nni ikker ibedd, am win i wehmen !

Yenṭeq ɣer uregaz-nni yenna-yas :

—Amek akka !... tekkiṭ-d ɣef ubrid deg i lliɣ nekki!? Ur yi-tuggadeṭ ara, tuggadeṭ azrem!?...Izem agellid n umadaɣ iɣli leqder-is ; nseṭṭalen icelɣumen-is ?!...

—Mačči d leqder i kkeseɣ fella-k, ala ur fehhem ara akka ! Kečči d mmi-s n tasa ; ad k-d-ttruɣ, ad k-ɣiṭeɣ, ad tiḥnineṭ ɣur-i ad yi-teǧǧeɣ ad εeddiɣ ;

36
azrem d mmi-s n tmellalt ur ttensellakeɣ ara gar yifassen-is, i as-yenna urgaz-nni. “Nekcem axxam, tseres-yi-d ad ččeɣ, yeggumma ad yebleε lqut; rwiɣ, ulac lmuna. tenna-iy-id: “ruḥ ad teṭleqeṭ iṭaren-ik deg umkan n jeddi-k, ad tesεeddiṭ azaylal. cεel tilibizyu, faṛes xersum ulac-t dayi, mara ad yerreẓ yiṭij, ruḥ ɣer tebḥirt.”

Jeddi tilifizyu icceεel-tt s lqis; yerna d netta kan ara tt-iceεεelen luqet n uɣmis n yisallen. Jeddi acemma ur t-ifehhem deg wayen id-qqaren - amzun nekk fehemeɣ ?!- ad isell, ad isekked, ad itthuzzu aqerruy-is.

Ad yaf yiwen deg uxxam icεel-itt ad yesker fella-s ddunit. Ihi, ma nekker ad tt-necεell, ad nesbedd aεessas. Maḥsub mara yi-d-yaf nekk iman-iw ɣer tilifizyu, yettara iman-is amaken acemma ur t-yeẓri axaṭer taswiεt alama shiɣ ad ttuɣ iman-iw mara iliɣ weḥd-i.

Ruḥeɣ ɣer umkan n jeddi ad gneɣ, ceεleɣ tilifizyu; allen-iw nntant
din, ma d allaɣ-iw ɣef Tlelli kan i yettxemmim. Uggadeɣ fell-as, yuwi-yi lexyal-is.

Yuweṭ-d luqet ad siweṭeɣ azembil n leɣbar, nekk lliɣ ur gineɣ ur d-kkireɣ ttxemmieɣ kan. Teɣra-yi-d jidda, amzun tessedkul-yi-d seg ttexmam-iw.

—Aksil, Aksil..Yya-d ammi ad s-nεebbi i uɣyul; d luqet ad truḥeṭ ad tessiweṭeṭ leɣbar-nni.

Ttuɣ ur kun-d-nniɣ ara…Nekk qqaren-iyi Aksil, deg leεmeṛ-iw tnac yiseggasen, qqareɣ deg uɣerbaz alemmas. D baba i iyi-yesemman: asmi id-luleɣ, baba ɣur-s amddakel-is yeɣra; yeqqar idlisen, yessen amezruy, yessen tasekla. yenna-yas af-iyi-d isem yeqqen ar umezruy n tmurt nneɣ; netta i as-t-id-yufan. Yerna luleɣ deg temdint.

Asmi i d-luleɣ, baba yuggad ur qebblen ara s yisem “Aksil”, imi deg lqanun n yismawen n tmurt n Lezzayer ur qebblen ara ismawen ixulfen idles d umezruy aεrab.

38
Yemma d yisetma-s ur bɣint ara ad yi-isemmi s yisem-ayi. Ukan ufant am yismawen-nni i sellent deg isura. Qqarent: “ad yimɣur ad yettsetḥi s yisem-is zzat yimdukal-is. Yemma teṭṭallay ɣer warraw uletma-s d warraw n gma-s izedɣen deg temdinin.

Ma d jeddi deg baba, yečča-yas aqerruy-is yiwen uxwanǧi, yebɣa ad yi-semmi ɣer waεraben-nni n Qurayc - Jeddi mara iyi-d-yeɣer, zedmareɣ-as, qqareɣ-as: “D acu a jeddi?...” Yeqqar-iyi-d netta: “Ad ak-yentu wuncu!...ini-d anεam!”

Baba yessen d acu i ixeddem; akken yeqqar netta: “Aqerruy-iw d ini, win yebɣun yini”

Nemεawan nekk d jidda, neččur azembil; nekk ṭṭfeɣ-as- aɣyul akken ur irewwel ara, nettat teččaray taqufett, tesmaray-itt zdaxel uzembil: tqeffact deg tama, tayeṭ deg tama niṭnin almi yeččur. Tefka-iyi-d ixef uzarez ay teqqen ɣer ṛṛsen, nekk zwareɣ aɣyul deffir-i yeṭṭafaṛ-yi-d. Akken alami ffɣeɣ seg taddart, syin alamid tabḥirt zzewreɣ aɣyul nekk ṭṭafaṛeɣ deffir-s.
Seg uxxam alamid d ixeṛban, tikli-w ɣef ubrid ukeṛṛus, iṭaksiyen ttalin ṭṭaren; yemmug ur stuḥceɣ ara. Seg ixeṛban alamid tabḥirt d abrid uṭar; rqiq izezwan sey-a u sey-a, tuga teqqur teṭṭerṭiq deg uzɣal, azal yettergigi; ayaziṭ ad ifunzer! Aɣyul s uzembil yeṭṭas izezwan rif rif n ubrid s zerriεa yeqquren. Kra zegzawen yeqqel d aquran yeṭṭerṭiq.

Uwṭeɣ ɣer iɣil rrẓeɣ ɣef tama tazelmaṭ, ifuk ubrid ukerrus kecmeɣ abrid uṭar.

Yezwar-iyi uɣyul imi d taksart teɣleb-it tteεabiya, yeǧǧa-yi s tikli. Ɣesbeɣ cwiṭ iwaken ad t-laḥqeɣ, taswiεt ttwaliɣ-t yeffeɣ i ubrid: « cccuuuuu… acu t-yuɣen uɣyul-ayi ?!» uzzleɣ ad t-id-rreɣ ɣer ubrid iban-iyi-d yiwen uzrem annect umrar-akka iyi-d-iban- ɣur-s ahat: ugar n sin iɣallen. Ẓriɣ belli tugdi terna-yi kra.

Berneɣ-d tikli, fkiɣ times i yiṭarren-iw,. D acu ara xedmeɣ? Qqareɣ-as: « Tura ad yi-d-ṭṭfeɣ ad yi-iqqes u ad teṭru did-i am Tlelli…awah, izerman ur zemmren ara ad ddun deg tsawent…llan izerman ɣur-sen
tisenčufin sufell n tqeṛṛuyin-nsen ; qqaren-d mara nettgen ɣef ixṣimen-nsen, ttruḥen am ilda…i ma yella azrem-ayi ay ufiɣ aka am wiyi ?!

Terwi fell-i ! Ttedduɣ d asawen, iweḥḥa-yi Rebbi asekrif ɣer zzat, sin ɣer deffir…tteduɣ qellbeɣ ɣer deffir ur d-uwiɣ s lexbeṛ i yiman-iw, almi uwṭeɣ ɣer ubrid n ukeṛṛus. Din, ɣas tikli n tkeṛṛusin tenqes axaṭer mazal yeḥma lḥal, medden ur teddun ara xilla, maca llant tid yettalin, d tid yeṭṭaren.

Xemmemeɣ ad d-ḥebseɣ wabaεiṭ n tkeṛṛusin, ssetḥaɣ. Kemmleɣ abrid qbala ɣer uxxam n jeddi. Ufiɣ jidda ɣer idebder n tebburt ufrag, ttesbiḥ deg ufus-is, tesseqsa-yi-d: “urεad ya teqqeleṭ-d!...Anda-t weɣyul-nni?!” Nekk ssusemeɣ kan..”Eck mmeslay-d!”.

serrḥeɣ-as s yimeṭṭawen, ttruɣ, nniɣ-as: “Ufiɣ azrem deg ubrid..”Bac ur yi-tettεeddal ara d imi, kemmleɣ-as: ..”yeεna-yi-d rewleɣ-d, ǧǧiɣ aɣyul-nni din…”.

—Ad k-id-wajhent , ay Aksel!

41
Truḥ telsa-d timaddasin-ines, amger deg ufus tezwar, nekki d kra warrac n lǧiran, neṭṭafar. Deg ubrid, arrac-nni ttaṭsan fell-i…Jidda teqqar-iyi: Ma d baba-k yeṛwa zzux yes-k! yeqqar: Aksel-inu ad d-yecbu deg win ɣef ay neqqar deg umezruy…dacu ara d-nini; ttemten yizmawen, ttlalen-d yismawen!”. Nuweṭ ɣer umkan-nni, yettbin-aɣ-d uzrem-nni ɣef ibεid. Tezwar jidda ɣer din, teddem-t-d s umger… yemmut!

Ziɣen kra yeṭran d Tilelli i t-ixdemen. Temsefham d kra n lwacul n taddart, bɣan ad iyi-sfejeɛen; ssnen-iyi ttaggadeɣ. D nettat id-iṭṭefen azrem, tenɣa-t, teɛlem ad ɛeddiɣ syin. Texdem-iyi-tt akken i tt-id-texdem i nna Taklit, mi terra iman-is yeqqes-tt uzrem.

42
# Tamesbanit

« Wissen ma ad d-yas wass ad yekfu lḥif ɣef medden ad d-yeǧǧ amkan i tayri d tirga ? Wissen ma ad d-yas wass ad yeṛwu win yelluẓen, ad yettwiddem win yetteqraḥen, ad yetthenni win yuggaden, akka ad sɛun amkan i ccbaḥa ? Ad d-yas wass ad d-tḍil tlelli ad yennerni usirem deg ulawen ? Ad d-yas wass ad nwali iberdan ldin, medden ttaɣen znuzun, iɣerbazen ttwabnan lwacul qqaren, ilemẓiyen xeddmen ? Ad d-yas wass ad tili tmusni, ad tili tlelli, ad yemmet lḥif d uneɣni ?... Yesɛa umdan azref ad yargu xas deg lbaṭel-nni aberkan i yella, ma isebbeb »

Walid Sahli

Yufa-yi-d lḥal deg tmanaɣt. Uwiɣ yemma ɣer yiwet, yemmut ulus-is. Zedɣen deg « Lkalitus ». Imi necqa ɣer lɛasima, nfuṛes tagnit ad naweṭ ɣer ulettma deg Birxadem. Gar Lkalitus d Birxadem, tikli ur tettεedday ara tlatin dqayeq, maca nufa yiwen lɣaci, tikerrusin ta deffir ta, sebba d ibaṛajen n yibulisiyen d yiǧadaṛmiyen i isseḥbasen imesbriden ur ttεeddin ara.
Annect-nni akk, akken ad sfeclen medden ur ttruɣun ara ɣer tmesbanit deg tlemmast n lεasima.

Nuwi-d ahat snat n swayeε d uzgen deg ubrid. Ur ssawṭeɣ yemma ɣer Birxadem alami iyi-d-ffɣen wacciwen !, s yiɣil ! Sseṭṭreɣ-tt ɣer yimi n tebburt n uxxan n ulttma, berneɣ-d tikli, qbala ɣer tlemmast n temdint.

Nekk mačči ɣer tmesbanit i d-usiɣ, d lecɣal-iw i iyi-d-yuwi, ur εemmdeɣ ara ad ruḥeɣ ɣer tmesbanit, d lɣaci n ubaṛaj-nni d wayen ẓriɣ iyi-d-yerran ul. Ad εefseɣ ɣef nnif-nni, nniɣ-as “ass-a ad dduɣ!”

Ayeni i iyi-yeǧǧan gguleɣ ɣef tikliwin, d tikli-nni n rbeɛṭac jwan alfin d yiwen. I yi-iqerḥen nezzeh, mačči d yibulisiyen –axaṭer ur nelli ara nettraju ad aɣ-d-mmagren s yijeǧǧigen-, d kra n yimezdaɣ n Bilkur. Widak id-ijebbun seg yibulka ttmeslayen gar-asen, qqaren : « uwet-ten s « siru » ad zzin fell-asen yizan ! »; tameṭṭuyt, argaz-is d sin warraw-nsen ; d tiṭ-iw i yeẓran, d imezzuɣen-iw i yeslan !

Gar wid i meknen s « siru », d nekki…zzin fell-i yizan ! Wid lɛali gar-
asen ssusmen, ttferrijen kan deg-neɣ. Ur nettmeslay ara ɣef yimeɛfan-nni i xelleṣen kkaten-aɣ-d s iblaṭen, reggemen-aɣ-d.

Tella tayeṭ : Mi terwi deg « Camanaf », tameddit n wass nruḥ ad neqqel ɣer yixxamen-nneɣ. Nnan-aɣ-d kra yimeɣnasen : « ur ttruḥut ara d tijumaɛ ; ruḥet yiwen yiwen niɣ sin sin, mulac ad kun-fiqen ad kun-jemɛen ! ». akken i nexdem. Nekk ruḥeɣ weḥd-i.

Ẓriɣ yiwen yilemẓi ɣer tikli id-yusa. Sqaṭɛen-as rebɛa yilemziyen ɛerran-t ! Ur ufiɣ ad greɣ iman-iw, niɣ ad uweteɣ nneḥ… ?! Iɣaṭ-iyi lḥal ! Uggadeɣ, uweteɣ ɛeddaɣ amakken ur ẓriɣ acemma…sḥusseɣ i yiman-iw mačči d argaz !

Lǧemɛa tis rbeɛṭac n tmesbaniyin. Tameslayt n tɣamsa : iǧernanen, tilifizyawat, radyawat…niɣ deg uzeṭṭa n internet : facebook…ɣef umusu-a id-yekkren deg tmurt seg wass n seṭṭac furar aflin u seɛṭac deg Xerraṭa.

Luḥqeɣ ɣer Lusandi swaswa tiɣremt Ɛmiṛuc zzat n yimi n umiṭru. Ufiɣ lɣaci ttrajin taẓallit n lǧamuɛa, ufiɣ tabburt n umiṭru tendel. Kra medden gar lɣaci-
nni fesren-d tizeṛbiyin ad ẓallen din.

Ɛlaḥsab wayen i d-yelqeṭ umezzuɣ-iw, amiṭru ur ixeddem ara ass n lǧemɛa, sebba d timesbaniyin, imi amiṭru d ttawil gar ttawilat n usiweṭ yeslaḥaqen lɣaci alamad lbusṭa tameqqrant n tmanaɣt.

Iluḥeq-iyi-d lexber belli abrid ɣer tlemmast n temdint n lezzayer yuɛer s tama n Babzuwaṛ. Abaṛaj deffir gma-s; ṭumubilat uwṭent alama d Ddarlbida. Ssefcalen medden akken ur ttlaḥaqen ara ɣer lbusṭa tameqqrant.

Sakken iyi-ixṛeb leḥsab i xedmeɣ, ddiɣ s tkerrust ɣer zzat ɣer tama n lbusṭa, nniɣ-d anida i ufiɣ listaε ad ḥebseɣ, ad ǧǧeɣ takerrust dinna u ad kemmleɣ ɣef uṭar.

Ufiɣ-d amkan ad ggariɣ zzat uxxam n tɣamsa « Taher Dajaout » deg Camanaf. Urɛad seggmeɣ takerrust, ẓriɣ sin ilemziyen tteddun-d ɣur-i, fehmeɣ d lexlas n « parking », zeɛma ttɛusun ɣef ṭumubilat n medden. Uqbel ad d-awṭen ɣur-i, rekbeɣ takerrust ruḥeɣ; nniɣ-asen deg wul-iw : » tebra ma tserrfem frank ! ».
Ṭɣureɣ s tikli ɣer tama wanda ḥebbsen iṭruliyen n ETUSA ; iban-iyi-d yiwen umkan, rriɣ ɣer din. Ggariɣ ṭṭreɣ seg uṭaksi-inu. Ṭalleɣ ma kra ur t-ttuɣ : tuccar, anay amaziɣ, taqerɛett n waman… ddiɣ kra n sin yiquddimen, sliɣ i ssut : gma, a gma…efk-aɣ-d lḥeqq-nneɣ ad nruḥ !...

Ḥebseɣ tikli, qelbeɣ ɣur-sen, nniɣ-asen :

—D acu ?

—Efk-aɣ-d lḥeqq-neɣ ad nruḥ…, iyi-d-nnan.

—Tɛelmem ass-a d lǧemɛa nusa-d ɣer da ad nennaɣ ɣef yizerfan-nneɣ merra : kunwi, nekki…Izzayriyen akk ?!...i asen-nniɣ.

—Nnaɣ ɣef Yizerfan-ik kečči, nekni xelles-aɣ-d ad nruḥ ɣef Yiman-nneɣ .

—Ihi, akka ah !...

—Akka, ih, iyi-d-nnan.
Rriɣ inhit, nniɣ-asen :

« ziɣen Gaid Salah d kunwi ! »

Beddeɣ tallit ttxemmimeɣ weḥd-i weḥd-i, qqareɣ-as deg wul-iw : « Usiɣ-d seg tqacuct n udrar, nniɣ-d ad d-fkeɣ afus i yimesbaniyen akken ad yeɣli lbaṭṭel, ufiɣ-d wid ɣef yeṭra lbaṭṭel xeddmen lbaṭṭel ! Yerna ɛelmeɣ : ma yella rrbeḥ d wiyi ara t-ilaḥqen d imezwura ; nekk deg udrar ad t-ẓreɣ s wallen-iw kan. »

Uɣaleɣ ɣer ṭumubil, rekbeɣ, ssekreɣ-tt, nniɣ-as : « Ḥzeq iman-im a Lezzayer, aqbayli iɛedda tamurt ! »

Ttedduɣ ad dewwṛeɣ ad kkeɣ Bilkur, ttwalaɣ lɣaci ittud-d sy-in ɣer tama n Camanaf, ulansi εeddaɣ. Beddleɣ rray : ad kkeɣ Babzewwar.

Ɣelṭeɣ deg ubrid, rriɣ ɣer tama n Bablwad. Ddiɣ, ddiɣ, mmugreɣ lɣaci itteddu-d seg tama n Bablwad, sliɣ-asen ttεeyyiṭen : « Qesba, Bablwad, d Imaziɣen !». ggariɣ ṭumubil ddmeɣ annay amaziɣ, kecmeɣ gar lɣaci-nni, ttεeyyiṭeɣ : « Qesba, Bablwad, d Imaziɣen ; Qesba, Bablwad, d Imaziɣen ; Qesba, Bablwad, d Imaziɣen ; Qesba, Bablwad, d Imaziɣen …. »

48
# Abrid

« Amdan yebnan s ddkir mačči s teksumt, mačči d amdan ; mmi-s n urgaz d tmeṭṭut, d tasa d idammen ! »

Aɛmer MEZDAD

Taqsiṭ-a teṭra-as i yiwen: iruḥ s ufurgu seg usammar n tmurt, iɛel leḥsab ad yekcem ɣer uxxam-is deg tmanaɣt, deg deg tafat n wass, yefka lweεd i lǧar-is ad t-yessiweṭ ɣer unaffag “Tamazɣa” ad yeruḥ ɣer Fransa, u ad kemmel ɣer tmurt ad as-yawi idrimen i win ɣef yuɣ axxam d uḥriq. Leḥsab-is: ad yaweṭ uqbel ad d-teɣli talast.

Iwakken ur t-ittxussu ara lmazuṭ, yeččur-as aɛebbuṭ-is i ufurgu deg lpumpa akken ad yeddu deg ubrid mebla anezgum. Mi yeqṭa ccɣel-is, yeffeɣ-d syin, yettwala yiwet n tberrakt snuzun deg-s učči. Yerra ɣer din ad d-
yaɣ s wacu ad yekkes llaẓ deg ubrid bac ur yeḥebbes ara.

Ɣer tebburt n tuffɣa n lpumpa-nni, yexdem-as-d yiwen urgaz “stop”. Yenna-as ad yerju susmara id-yeqqel seg tḥanut – d tabeṛṛkt-. Deg tbeṛṛakt-nni, yenna-as i bab-is ad as-d-iɛel sin ikasekruṭen n lbaṭaṭa s tmellalin, yerna yuɣ-d snat teqreɛtin n “coca cola” d snat tqejjarin n uyaziṭ wwant, iger-hent-id deg teckart yeqqel ɣer ufurgu-ines. Yufa win din i yettraju. Ulin ɣer ufurgu, rekben, bdan tikli. Akken tteddun, yefka-as yiwen ukaskruṭ, yiwet n tqejjart n uyaẓiṭ d yiwet tqerɛett n “coca cola” i urgaz-nni i as-d-iɛellen “stop”, lḥeqq niṭi i netta. Kra tteddun, d tilifun umexluq-nni izellez, maca ur izzedmar ara. Yenna-as ucifuṛ-nni deg wul-is: ”am nekk i yemmug wayi, ur yettḥibbi ara deg yemeslay deg tilifun gar madden.”

Deg ubrid, tɛedda-d yiwet tkerrust am yildi, teǧǧa-hen…truḥ tεedda! Ddan kra n tallit, luḥqen-tt teḥbes rrif n ubrid, zzat-s sin iterrasen ttweǧǧihen-d. Acifuṛ-nni nniya-s ad yeḥbes, wissen ahat ad iḥwijen kra, niɣ
tettwaɣ-asen tkerrust-nsen.

Yemmeslay-as-d urgaz-nni, yenna-as:

“Ur ḥebbes ara, kemmel abrid…”

Yuɣ awal-is, ikemmel abrid. Ddan ddeqs, yenna-as-d: “Ḥbes dayi ad ṭreɣ!”

yextar amkan yesɛan listaɛ, ikemmel awal-is, yenna-as-d:

“Ddiɣ-d did-k akken ad k-ɛerriɣ, ad k-kkeseɣ takerrust-ik, ad k-nawi anida ara k-kkesen tigeẓẓal-ik u ad k-neneɣ!... Imawlan n tumubil-nni iḥbesen rrif n ubrid, d imeddukal- iw…D nuhni iyi-d-iɣɣaren ɣer tilufun, gummaɣ ad asen-zedmreɣ…Teɛlemeṭ d acu i k-iselleken?...d akaskruṭ iyi-d-tefkiṭ…Tbaneṭ-iyi-d d “anir” deg-k nniya, ur sɛiɣ ara tabɣest akken ad k-xedmeɣ cceṛ!”

Win yeṭer, wayeṭ yeruḥ qbala ɣer lkazirna n ibulisiyen yecetka bac ad xedmen ccɣel-nsen.

Yefjeε! Yeqqel-as ubrid d deddi! Iεell-d cwiṭ n lkuraj, yekemmel abrid.

Seg wass-nni, yeggul limin d meqran ɣas yufa yiwen deg ubrid yeṭleq yemmut ur t-itteddem.

************

51
Seg unafag agerɣlan “Tamazɣa” n tmanaɣt id-ruḥeɣ. lɣaci, am tiẓẓit dinna! Lḥeǧǧaǧ ttheyyin iman-nsen ad rekben timesrafegt ad ruḥen axxam n Ṛebbi ad d-sireden iɣsan-nsen. Yal lḥaǧ tedda-d did-s terbaɛat: arraw-is, issi-s, ayetma-s, isetma-s; wiyi akk glan-d ula s kra n warraw-nsen. Nekk uwiɣ yemma d xali kan. Xali ur yettḥibbi ara lɣaci, yeqqar: « tayi d timussa! ». Mara ttettrun lḥeǧǧaǧ d widak id-yeddan did-sen, yeqqar: imeṭṭawen-a n lḥeǧǧaǧ d imawlan-nsen, zik asmi i ttruḥun ɣef uṭar; kellun aseggas niɣ sin bac ad d-qqelen, ttawin tilawin, ttawin tagella… Llan yad yettawin uma d lwacul; llan widak yettmettaten deg yiberdan, meṭṭelen-ten din, fell-asen i ttettrun medden… tura ma iṭewwel yiwen, ad yeqqim ayyur.

Qbel ad nemsefraq nekk, yemma d xali, nuhni tteddun ad kecmen anida ara rekben, yemma tesettbaɛ-iyi-d ddeɛwat, teddeɛɛu-iyi-d: « Ruḥ a mmi-i, ad k-yawi Rebbi d ubrid n sslama ur tekki nndama!... ad isbɛed Rebbi fell-ak dellam d warraw n leḥram!... Ad yeg
Rebbi anida teddiṭ d tafat ! » Nekk qqareɣ-as : « amin, amin, a yemma ! »

Mmugreɣ yiwen mmi-s n taddart-nneɣ izdeɣ din deg tmanaɣt, netta issaweṭ-d lǧar-is ad yerkeb ɣer Fransa ; iɛemmed ad isers argaz-nni din deg unafag, ad ikemmel ɣer tmurt ad as-yawi idrimen i win ɣef yuɣ aḥriq d uxxam. Yufa-yi-d din, yefka-iyi-hent ad hen-ṭerqeɣ, yenna-d : « xerṣum ur ceqquɣ ara nekki ! »

Ruḥeɣ-d ɣer tkerrust ad nejmaɛeɣ ɣer uxxam. Ldiɣ tabburt, serseɣ tacekkart-nni n yidrimen ddaw ukursi, qqimeɣ, sekkreɣ ṭumubil, ṭalleɣ i tafatin ma ur rɣint ara, greɣ afus-iw ɣer leqjer ad d-ddmeɣ aṭebsi n uẓawan, yedda-d win n Zimu. Imi deg ubrid ameqran ara dduɣ, ad zwireɣ deg tezlitt taneggarut “iberdan”.

Wi as-yennan : wa d ass-ik

Teffeɣeṭ seg uxxam

Meẓẓey leɛmer-ik

Tekkereṭ d axeddam

Takerrust-ik d taqdimt

Teceɛɛel s tmara

Teṭṭefeṭ abrid-ik

Ad ak-ččen iberdan
Mara iliɣ weḥdi deg tkerrust, ttḥibbiɣ ad sleɣ i ccna; ma ɛyiɣ deg tezlatin-nni, ttarraɣ-tt ɣer radyu. Am win iyi-d-yefka aceqqir yesedkul-iyi-d. Akemmus n yidrimen ddaw ukursi n ṭumubil, ahat amelyaṛ!

leɛmer ẓriɣ amek yemmug umelyar, selleɣ yes-s kan seg imawen n medden. Amelyar yerres deg ṭumubil ddaw ukursi i ɣef i qqimeɣ, yemttuttel deg teckaṛt d taberkant. Nehhreɣ, tekeccem-yi tugdi. Ukan ad iyi-d-sqiṭɛen deg ubrid ad iyi-kkesen idrimen, ad iyi-kkesen takeṛṛust; niɣ ad iyi-nɣen u ad awin kullec. Ilaq-iyi ḥedd ad iyi-wanes deg ubrid. Deg sin ara nesɛu lhiba wala weḥd-i…ih ma tfecc-iyi ṛṛuda?! yerna ṭṭlam yeɣelli-d!

Ẓriɣ yiwen uterras ibedd rrif n ubrid ittṛaju win ara t-iṭreqen. « d wa kan ara awiɣ did-i ad iyi-wanes », i nniɣ weḥd-i weḥd-i. Netta ur-iyi-d- wehha ara, ḥebseɣ-as-d weḥd-i. iqeddem-d ɣur-i, ssenseɣ radyu-nni i yecennun. Seṭreɣ lemri n tabburt, yenna-iyi-d: —« ɣer tama n usammar? ».
—« Ali-d », i s-nniɣ.

—Wellah ara ɛṭiksaḥa !... fellqeɣ seg ɛeyyu !...maɛlic ad ɛeddiɣ ɣer ukursi-ihin n deffir, bɣiɣ ad gneɣ cwiṭ ?...

—  « ɣas ! », i s-nniɣ

Ceɛleɣ radyu ad sleɣ isallen d lḥala n tegnewt. Deg lexber aneggaru meslayen-d i yimawlan n tkerrusin itteddun deg ubrid ameqran ad ɛussen iman-nsen deg imcumen yesqiṭiɛen i medden deg iberdan !...

Yemger-iyi-d ublaṭ deg usebbaṭ s wawal-nni i sliɣ ! Teɛreq-iyi d acu ara xedmeɣ… ?! Ur ɛlimeɣ amek xemmemeɣ alami xedmeɣ tawaɣit-a…besmelllah rraḥman rraḥim ! Yerna d iṭ id-itteddun

Tikli n yiṭ s ṭumubil ur tt-ttḥibbiɣ ara, ur s-zmireɣ ara niɣ ahat ur s-ssineɣ ara ; maca, akken id-tusa teswiεt, bnadem, ilaq ad tt-yeqabel mara teffeɣ afus-is, akken i s-qqaren: “akken id-yusa wass, ad t-yekes umeksa”.
Tekcem-iyi nndama: argaz deffir-i igen niɣ ikessel, amelyaṛ ddaw ukursi, tura ad naweṭ ɣer wabaɛiṭ imukan yessexlan, talast teɣli-d, tafat ulac deg iberdan, ad iyi-ttekki! …

Ddiɣ xilla…argaz amzun igen niɣ igen d tidet…iban-iyi-d yiwen ilemẓi ixeddem “stop”. D ilemẓi iceṭṭiṭen i ilsa zeddigit, d ucbiḥ n wudem, isseṭṭel tamart-is. Ibbub “agrab”, wayeṭ deg ufus-is, ugaɣ d aselkim i yellan deg-s. ibedd zzat tgejdit n trisiti, ddaw teftilt tazayezt akken ad d-ibin i yimesebriden, ixtar amkan-nni ahat axaṭer abrid izger-it ugadir; din i senqasen inehharen arured n tkerrusin-nsen. “Ad t-awiɣ xerṣum ad iyi-ḥudd seg wayi i yegnen akka deffir-i”. Ldiɣ-as tabburt irkeb-d, kemmeleɣ tikli. Awal ur-aɣ-d-yuli i sin yid-neɣ. Bɣiɣ ad as-greɣ tameslayt, maca ur ufiɣ ara d acu ara as-iniɣ.

Aneggaru-ayi id-serkebeɣ bac ad iyi-ḥudd seg umezwaru, yessenser-d ajenwi seg lqaɛ n ṭabeq-is, yesseres-it-id ɣef umeggaḥ-iw. Yekcem-iyi-d ttexmam-niṭi akk: sin-a id-serkebeɣ akka, d imeddukal, msefhamen fell-i

56
ad iyi-ɛerrin. Mi iyi-d-iseres ajenwi ɣef umeggaḥ-iw, yenna-iyi-d:

- —Ssali-d ayen yellan ddaw-k!...
- —Acemma ur tesɛiɣ...ɣur-i xemsemyat alef, uwiɣ-tent-id ad sɛeddiɣ yes-sent abrid: lisans, učči…niɣ ma qqimeɣ ḥesleɣ…

Taswiɛt alami id-ikker win igenen ɣef ukursi-nni n deffir-i, yessres-as taɣanimt n tmeẓyant ɣef uqerruy. Yenna-yas: “ad tḥerrekeṭ, ad awiɣ leɛmer-ik, tesliṭ?!..”

Yebra-as i ujenwi, sekkedeɣ deg udem-is d awraɣ am tqaresett deg tugdi, yenna-as: “Rfed ifassen-ik…ɛell-hen deffir uqerruy-ik…”

Yeqqen-as ifassen-is deffir tsumta n ukursi n tkerrust, yessawel i yibulisiyen, usan-d bubben amcum-nni deg tfurgutt yedda did-s akken netta, nekk kemmeleɣ abrid weḥd-i…iɣli-d fell-i lwaḥc d ameqran!...Ddiɣ kra n tallit ceɛleɛ radyu…isallen: “…iɣallen n laman ṭṭefen ibandiyen-nni yessqiṭiɛen i madden deg iberdan!!”
58
# Akaram

"Ay aẓar n ṭṭib a win ibernen, I lɛali aḥbib win izemren."

# Awal seg tmetti

“Ass n lḥed, qqel-d, akka iyi-d-nnan”. D awal-a iyi-d-yenna gma i ceyyeɛeɣ ɣer tesdawit n temdint n Sṭif ad iyi-d-yawi agerdas-iw iwakken ad t-rnuɣ ɣer ukaram n lxedma ara serseɣ seldazekka. Seldazekka i d aneggaru n userrus n ikaramen. Imger-iyi-d ccek: ur ẓriɣ ara ma d tidet nnan-as-d niɣ ur isseqsa ara akk, ibɣa kan ad yi-issimen..!? Tura ilaq d nekk ara iruḥen afus aṭar. D tayi iyi-yeǧǧan ad siwṭeɣ ɣer yiwen n ṛṛay: lecɣal ma ur hen-id-yeqṭi ara babit-sen, yiwen ur yezmir ad s-ten-id-yeqṭu.
Wessaɣ gma axaṭer: tamezwarut, netta yecqa yecqa ɣer din. Tis snat, mara ad iyi-d-yeɣli ccɣel deg temdint n Sṭif, d anezgum ameqqran; ssuq n waɛraben ur iferru ara. Win yesεan tamussni, ad iqṭu ɣas ur ittayal ara, ma win ur nessin ḥed, amur-is ad as-iruḥ.

Rnu tekcem-iyi tiffinyent, ur as-zmireɣ ara i tukkra n zik. Ttmektayeɣ-d aman-nni isemmaîen: i tissit ttruẓen tuɣmas, i usired sendafen. Ma ɣef udem n tnezzayin n wussan-a i semmeṭen nezeh?…sussem kan! Am uṭan-a, lgerra tettnus tekkat tegellu-d ula s kra imeččimen. Uggadeɣ ad tt-id-afeɣ yessa-tt-id udefel!

Kkseɣ taduli ɣef uqerruy-iw, ṭṭaleɣ ɣer ssaεa, d lxemsa n ssbeḥ. Mektiɣ-d ass iyi-id-ittrajun. Ẓriɣ belli mačči siwa nekk, ahat i yellan, xilla i yessḥusen s wayen i ssḥuseɣ akka tura. Skerfeɣ-d seg wusu kkreɣ-d ad heyyiɣ iman-iw. Ffiɣ-d aman, ufiɣ ayah ur semmeṭit ara. Ssardeɣ, lsiɣ lebsa n tuffɣa…acemma ur yekki imi-w, ffɣeɣ, tefka-yi tebburt ufrag kan ferḥeɣ mi
ulac adfel, refdeɣ allen-iw ɣer igenni

ẓriɣ d asigna; lmeɛna-s ulac agris…d

asefjeɛ kan ɣas akken asemmiṭ yella. Akka ara teffeɣ fell-i; ur tetteffeɣ ara ɣef widak yettḥibbin tiberčečča. Mara ur yettili ara ugris, ur d-ttalint ara; ur ttafen ara ddaw izezwan d imudaɣ.

Sakken ur sent-ssineɣ ara, ur ttferriqeɣ ara gar uberčečcu d tmessi n waṭu.

Ussan n tegrest medden ttbeddilen deg ṭbayeɛ-nsen, ama deg wayen yeqqenen ɣer wučči, niɣ ɣer wayen yeqqenen ɣer lebsa". Ussan meẓẓeyit; uṭan meqqerit; tikli n tudtert ad tenbeddal, d ayen id-ttezzin fell-asen yal aseggas, maca, ur ilaq ara yiwen ad yestehzi alama yufa-d iman-is yeḥsel. Yal taluft ad as-yefk azal-is deg luqet-is; zik qqaren: ”win yeččan tisemṭit, iheyyi tigeyyirt”.

Qbala ɣer ṛṛeḥba n lkiṛan. Luḥqeɣ ɣef yiwet n lkaṛ, uliɣ, ufiɣ iqqim-d yiwen umkan, amzun seg-i i ttṛajun! Sdaxel n lkaṛ-nni lambat ur qwint ara, ur tferrzeṭ ara menhu yellan din. Izzuɣer-yi bab n lakaṛ-nni, yuwi-yi alami d amkan-iw. Zzat yiwet teqcict.
tabidit, taqelmunt ur tt-tekkis ara; idduri uqerruy-is ula d udem-is ur d-ittbin ara.

Ikemmel-iyi naddam, allen-iw mazal-ihent qemmcent taswiɛt ɣer tayeṭ ad ttfaɣ, ççarayent-d d imeṭṭawen tettawi-–yi tnafa. Ad kemmleɣ iṭes deg lkaṛ ad faṛseɣ abrid.

Iddem-d urusubur-nni tamuẓiṭt-is bac ad iṭṭef lexlas ɣef imesebriden. Sakken i t-ẓran wid yellan din deg lkaṛ ittheyyi iman-is, bdan asferfed: wa ɣer iciw-is, ta ɣer tegrabt-is akken ad d-kksen iṣurdiyen. Netta izewwir deg widak yesεan sseṛf. Taqcicit-nni id-yeqqimen zzat-i –- ni$ d nekk i yeqqimen zzat-s - tegguma ad teêbes asferfed deg leǧyub-is, deg tegrabt-is, tesmehmih-d kra n wawalen ur ttwafhamen ara; fehmeɣ belli: yya tettu tatteédamt-is niɣ teɣli-as sani.

Arusubur yeṭɣuray-d, nettat teṭṭeḥririt akk, ad as-tiniṭ teqqim ɣef tergin. Yuweṭ-d urusubur ɣur-neɣ, ibedd-d zzat-neɣ, greɣ afus-iw ɣer lǧib-iw kkseɣ-d iṣurdiyen, nniɣ-as ad iṭṭef sin imukan, nekk d teqcict-nni.
sin “itikiyen”, yiwen greɣ-t deg lǧib-iw, wayeṭ fkiɣ-t i teqcicit-nni, sddukleɣ-as-t d mya-uxemsin-alef, ẓriɣ belli win i tteddun ɣer temdint siwa adrim ara yuḥwij ; anida iḥerrek yiwen ad isuffeɣ asurdi. Akka ad taf ad tsellek iman-is. Muddeɣ-as-ten ɣer ufus-is ; ur ṭṭaleɣ ara ɣur-s. Tettedu ad tini kra, wehhaɣ s uṭad-iw ɣer icenfiren-iw: “ccccut!”

Uggadeɣ ad teqqel lkaṛ d tazeqqa n usarag ad yili umeslay ɣef tsertit, mi uweṭent-d tefranin tidiganin. Ahat gar imsebriden llan inelmaden d ixeddamen, ad ilin gar-asen imeɣnasen n ikubar. Wehhaɣ-d amek ara yili uskasi. Ad yili ɣef urgaz lεali. Medden bɣan ad frenen yiwen d argaz lɛali ; yerna ad yili ittekka ɣer Ddula, deg ukabar n udabu, akken ad asen-d- yeqṭu lecɣal-nsen.

Ukan ufiɣ ad yeḥṭer wabaεiṭ imeɣnasen yessenen i tsertit ad d-yini ayen bɣiɣ ad –t-id-iniɣ ; ur beɣɣuɣ ara ad d-meslayeɣ gar madden, ur bɣiɣ ara ad iyi-ssenen, yerna ur nnumeɣ ara ttmeslayeɣ deg tjumaε. Awal deg tejmaεjt ɣur-s imawlan-is i as-
yessenen. Seεεuɣ d acu ara ad d-iniɣ, maca ttemrafiɣ ad t-id-yini wayeṭ deg umakan-iw.

Ad asen-yini: “Argaz lɛali mačči deg tsertit…Argaz lɛali : ma yella ad as-tefkeṭ uletma-k… ma yella ad taɣeṭ illis… ma yella ad k-d-yerṭel niɣ ad as-terṭeleṭ idrimen…ad taɣeṭ fell-as niɣ ad as tesenzeṭ…ad as-temleṭ lbaṭna-k…Ass-a llan widak id-yeddan deg lkaṛ axaṭer ttwaɣent-asen tkeṛṛusin-nsen, ur hent-uwin ara i urgaz lɛali, uwin-tent i umakanisyan lɛali ; win ara yebnun axxam, ur d-ittawi ara argaz lɛali, ad d-yawi abennay lɛali…Tura ma ddukelent-d i snat, tasekkurt timellalin.

Ma i widak id-yettmektayen iman-nsen d Leqbayel mara ur hen-iqbil ara uxûim, wid umi teεreq tikli n tyaẓiṭt mi kkren ad ddun tin n tsekkurt, i yettberriêen qqaren s Tefṛansist: “Kabyle et je suis fier de l’être”, ad asen-yini: “Amzun Leqbayel axiṛ n leǧnas niṭnin…?! Nettcebbiḥ leεyub s tezlatin d isefra, nettara-hen d ayen yelhan.

64
Tawaɣit anida tella, neskiddib ɣef yiman-nneɣ, yerna nettamen lekdeb-nneɣ: ad ttɛeyyiṭen, ad ttarun: Taɣerma n Imaziɣen! Amek tga tɣerma-ayi?! Niɣ: taqenduṛt, abernus, takufit, qqlen d taɣerma?

Tella kra n tɣerma mebla tutlayt? Tella kra n tɣerma mbla tira? Tella kra n tmeɣra mbla adlis? Nerra aqelmun ɣer iṭarren s ttexmam-a nneɣ!

Yuwi-yi yiṭes gneɣ, ur d-dkuleɣ ara alami nuweṭ ɣer rreḥba n lkiran n Sṭif. Ur εlimeɣ ɣef wacu i meslayen deg lkaṛ: ma ɣef tesertit niɣ ɣef waddal.

Mi id-dkuleɣ ufiɣ-d iman-iw ssumtteɣ tayet n teqcict-nni id-yeqqimen zzat-i, ssetḥaɣ! Lliɣ ad ḥebseɣ uqbel ad aweṭ ɣer ṛṛeḥba, syin i teqreb tesdawit…yuwi-yi yiṭes. Ad qqleɣ ɣef uṭar, teqreb.

Kecmeɣ ɣer lbaṭima anida llan lbirawat, tban-iyi-d lḥeṭṭa mačči akken i tt-ǧǧiɣ asmi lliɣ qqareɣ. Ur ufiɣ win ara ad iyi-mlen anida ara rreɣ, ṭṭalayeɣ akka d wakka. Ẓriɣ yiwet tewriqt uran fell-as: “Asufeɣ n igerdasen d lekwaɣeṭ niṭnin, deg lbiru wis sin”.
Ruḥ ɣer lbiru wis sin, qqimeɣ din ttrajiɣ nnuba-w deg texxamt n uraju ɣas ssneɣ acemma amek ara teṭṭeǧǧu ; ssneɣ lεeqliya n wiyi i yexeddemen akka deg lbirawat. Ad iyi-d-inin: “qqel-d tameddit”

Taxxamt-nni, ad tesɛu tlata lmitrat deg tehri, rebεa lmitrat deg tekmel. Zdaxel-is : yiwen n ufutay, rebεa ikursiyen, tagudiṭ. Ṭṭaq-is meqqer cwiṭ ; isekcam-d tafat, issumer. Ttwaɛelleqent setta tewriqin d ttsawer. Ayen iyi-yeswehmen, d yiwet n ccehriya s tteswira n Seddam Ḥusin Ssbiɣa n texxamt-nni, yella wanda teqcer, tennuttef deg kra imukan. Ikursiyen-nni d “skai” i asen-selsenč ; ma d afutay iṭer-as lqaɛ.

Tuweṭ-d nnuba-w, kecmeɣ ɣer lbiru, d ayen i xemmemeɣ i yeṭran, iyi-d-nnan: ad d-qqeleɣ tameddit.

Ffɣeɣ-d syin. Ṭṭallayeɣ akka d wakka sɣadil ad d-ẓreɣ niɣ ad d-mmagreɣ wabaεiṭ wudmawen ssneɣ ad iyi-d-yeddu deg ccɣel-iw. Ṭemεeɣ ad mlileɣ Meẓyan. Meẓyan d yiwen n mmi-s n tmurt, la baba la yemma, la gma la ulettma ; iṛebba-t dadda-s alami id-
yuwi “lbak” ikcem tasdawit. Ittεic din ; igguma akk ad d-ifak leqraya, ur ittruḥ ara ɣer tmurt. Iqqar: “ ur sεiɣ ɣer menhu ara ruḥeɣ!”. Mi kecmeɣ ɣer tesdawit ufiɣ-t din ; ffɣeɣ syin ǧǧiɣ-t din. Ma mmugreɣ-t, wissen ma ad yecfu fell-i niɣ xaṭi? Nekk mačči deg wid t-yettxalṭen nezzeh asmi lliɣ din. Netta yettwassen deg tesdawit imi gar inelmaden iqdimen ; isεa lbext ɣer madden, ssnen-t: ixeddamen, iselmaden, indelmaden… Uma deg beṛṛa ssnen-t. Deg tallit-nni, cfiɣ, inelmaden d nuhni id-ferrun tilufa i it tmurt deg temdinin, tixxamin-nsen d isensuyen i yimesebriden. …

Ulac, yiwen ur yelli!

Rriɣ qbala ɣer lqahwa, imi ssbeɣ mi id-kkreɣ acemma ur t-εriṭeɣ, meqqar ad ččeɣ ad rẓeɣ llaẓ tura, ɣer luqet-nni n imekli ad yi-d-yaf lḥal ṛwiɣ, ur feṭṭreɣ ara dayi deg temdint.

Leqhawi n temdinin : wa ikeccem, wa itteffeɣ ; wa iqqim, wa ikker ; ma d tameslayt, ad s-tiniṭ d ssuq.

Zzat lqahwa-nni, tella tnedlist, kecmeɣ uɣeɣ-d aɣmis ad sεeddiɣ yes-s taswiεt. Qqareɣ aǧernan-nni akken s
ibeddi ; qellbeɣ  deg tewriqin ; qqareɣ

ixfawen n warraten kan.

Allen-iw ntant deg uǧernan, aqerruy-iw ur t-id-rfideɣ ara akk, imeẓẓuɣen-iw ttlaḥaqen-asen-d imeslayen n wid yeqqimen, yebedden niɣ wid yettεeddin.

Ires usekkud-iw ɣef yiwen n warrat yettmeslay-d ɣef tmerrit.

Zmumgeɣ, ṭsiɣ-tt-id deg wul-iw kecment-d kra tugniwin ɣer uqerruy-iw.

Xemmemeɣ amakken nekk d amerray, amek ara afeɣ aqahwaǧi-nni:

Ṭabelya-ines teṭṭegles. Ur ḥsiɣ ara ad izmer yiwen ad yečč lqut seg ufus-is: Ad iwehhi s ufus- ɣer uqemmuc-is, ad iger taleṭṭaṭt-is ɣer ucenfir ufella ad d-ikkes "rrefɛa n cemma, ad as-ibru ɣef agenes, ad isfeṭ taleṭṭaṭt-is ɣer ṭabelya. Ad yules ad iger adebbuz n ufuës niṭi. Ad isfeṭ acenfir-is. Ad d-issuk iles-is daw icenfiren; ad issekmummes tisusaf ad asent-ibru deg tgudiṭ". Mara fakkeɣ učči d tissit, ad kkreɣ ad kecmeɣ ɣer ubduz…ad iyi-d-afen sebba: tettwaɣ, ulac aman…
Rriɣ aṭar ; ur keccemeɣ ɣer lqahwa, ur ttetteɣ, ur ttesseɣ... Seggmeɣ aǧernan-nni, tawriqt deffir ulettma-s, rriɣ-t ɣer umkan seg-t-id-ddmeɣ.

Tuɣalin ɣer tesdawit uqbel ad taweṭ tmeddit, wissen ad sεuɣ zzheɣ ad qîuɣ ccɣel-iw uqbel luqet.

Luḥqeɣ ufiɣ lɣaci, ziɣen rran-d fella-asen tabburt. Ur fhimeɣ d acu i yeṭran!.. Ata urgaz d “agayaṛ” iẓdem-d, rewlen-as seg uvrid ad iɛeddi!....

isṭebṭeb deg tebburt yiwen ur-s-d-irri… Ineqlab wudem-is iqqel ur isekked, ur ifehhem! Iḥmel-d am asif, ittmeslay s leεyaṭ, yeqqar: “Ldit imezzuɣen-nnun nezzeh teselem-d ɣur-i !... ur d-ddiɣ ara mya ikilumitren - segmi id-kkereɣ ɣef udem n ssbaḥ nekk d tikli,, bac ad ẓreɣ tiqadumin-nnun! Nekki ur ttruḥuɣ sya alama uwiɣ lekwaɣeṭ-iw… Mačči deg "beau marché" i zedɣeɣ …!“

Texleṭ din-a. Taxbeṛt alami id-usan imsulṭa, sekcemen argaz-nni, ur neẓri d acu i xedmen yes-s…? Nebda, nekni yellan din, neṭṭerif. Iffeɣ-d yiwen

69
ixeddem din, yenna-yaɣ-d : « Qqelet-d ass niṭnin ».

Lkaɣeṭ-iw ur tettawiɣ ara, ur ttlaḥaqeɣ ara amkan n lxedma. Xemmemeɣ ad unageɣ ɣef ḥed, yerra-yi lḥal ad afeɣ win ara iyi-selleken, mulac terwi fell-i.

Yerra-yi lḥal… Din id-mektiɣ awal-nni id-qqaren zik : « Aεdaw n wemdan, d tamara ! ». Tuweṭ-iyi-d, tura i εelmeɣ d acu i d lmeεna-s.

Ddiɣ kra n sin iquddimen, sliɣ i yiwen n ṣṣut iɣɣar-d, ur ẓrɣ ara ma yella i nekk niɣ i ḥed niṭi. Qelbeɣ ɣer deffir ttwaliɣ deg yiwen uterras icirriw-iyi-d, yettwehhi-iyi-d akken ad ruḥeɣ ɣur-s.

Ṭefreɣ deffir-s, issekcem-iyi zdaxel n yiwen n lbiru, netta iqqel anisi id-yekka. Ufiɣ din-a snat tlemẓiyin ttrusent fell-asent wallen ; kra yellan deg-sent iseggem : amcaṭ meceṭent icekkuḥen-nsent, lqecc lsant…timengucin-nni-nsent!..tixutam-nni !..Beddeɣ ṭṭallayeɣ kan ɣur-sent ttuɣ iman-iw amakken deg d targit.

Tenṭeq-d ɣur-i yiwet deg-sent tesedkul-yi-d, temeslay-iyi-d s Teqbaylit, terna teldi-iyi-d ul-iw, tenna : « Qqim ad teqqimeṭ… ».
iyi-d aɣlaf n tebrat d ameqran. Tenna-k :

—Ldi-t !

Ldiɣ-t, ad ẓreɣ d acu i yellan deg-s, ufiɣ agerdas-iw d yiwen uɣlaf n tebrat d ameéyan. Ldiɣ aɣlaf-nni n tebrat ameẓyan, ufiɣ idrimen, ufiɣ yiwen lkaɣeṭ tura-d fell-as : « Timlilit ass n lḥedd ɣef 10 n ssbeḥ ɣer tebburt n « PARK MALL » . Nekk ssusemeɣ kan, ggugmeɣ ! wehmeɣ ! Ur ufiɣ d acu ara ad d-iniɣ.

Tesqsa-yi-d :

— Ur yi-tessineṭ ara ?...

—Wellah ukan ad yi-tεerriṭ !...ur kem-ssineɣ ara !...

—D tayet-iw i tessumetteṭ ssbeḥ-ayi deg lkaṛ…

Tesegra-d awal mi kkreɣ ad d-ffɣeɣ : «Ass n lḥedd, qqel-d » !
72
# Areṭṭal

"Win ur nessin i lxiṛ, yerr areṭṭal."

# Inzi seg Teqbaylit

Ass-iw sεeddaɣ-t deg lexla. Tura d tameddit, d abrid-iw ɣer uxxam, ɛyiɣ, d luqet ad nejmaɛeɣ. Ad aweṭeɣ axxam, ad siredeɣ, ad glilezeɣ kra cwiṭ ɣef usu ad sgunfeɣ akken ad iyi-ffeɣ ɛeyyu susmara ad yaweɣ luqet n yimensi… Umbeεd, ad ffɣeɣ ad ẓreɣ imeddukal-iw deg lqahwa. Arezqi ad iyi-d-yerr idrimen i as-fkiɣ, nekk seg tama-w ad as-rreɣ i Meqqran isuṛdiyen iyi-d-yerṭel... yuɣwaj idrimen-is. ad ẓreɣ medden u ad yi-ẓren; ad neseqsi fell-asen, widak i yeseqsan fell-aɣ ad afen lexbeɣ-nneɣ. Akka i xeddemen medden: Win yemmuten ad neεlem, win i reclen ad aɣ-yeεreṭ…

73
Luḥeqeɣ ɣer uxxam, ssaredeɣ, kesseleɣ sufell umeṭreḥ. Kra n cwiṭ tendeh-iyi-d yemma: « Yya-d a mmi ma ad teččeṭ imensi, ata yujed. »

Qeεdeɣ iman-iw, rriɣ qbala ɣer tkuzint. Ufiɣ timetreṭ n cliṭa, taknift n uɣrum d aḥmayan d ubuqal n waman.

Seg llaẓ I lluẓeɣ, iblaṭen ad hen-ɣezzeɣ! Mi ččiɣ ɣef llaẓ, amakkken ččiɣ deg risîura lεali akk deg dunnit, “Mirazur” yuwin araz amezwaru deg dunnit merra. Imezwura-nneɣ ma meslayen-d ɣef kra niɣ fkan-d awal d ayen kan: d lmizan, ur yettxxussu, ur yettzid deg-s ucemma! D ayen iyi-d-smektin tamɛayt n yiwen umɣar id-yeǧǧan lusaya I warraw-is:

Yiwen umɣar yeɣli-d d amaṭun, yeṭṭef usu, yejmeɛ-d arraw-is bac ad asen-yebṭu u ad sen-yeǧǧ luɣaya. Asmi ruɣen ɣur-s, zzin-as netta deg usgen-is yeslqaf, yenna-asen:

“Ad aken-weṣṣiɣ ay arraw-iw ɣef tlata tlufa: ɛellet ssuq sdat uxxam; ur kkatet lxalat-nnun alama teqqenem-tent, ur ttettet alama tteččim s tamment d wudi”
Ur yerni ara xilla yemmut.

Arraw-nni lḥaja tamezwarut i xedmen, ad îefren akken I hen-yewessa babat-sen.

Gan ssuq sdat n uxxam. Buṣan deg yimsewweqen: wa yetteqqen-asen lhayca ɣer tebbur; imaṣṣuten, tiberra, tarfa …ɣerreqen…

Awal, sin ad ɣlin ɣef lxalat-nsen s teɣrit; ttgurubent.

Ma kkren ad ččen, ayen bɣun ččan-t, segrayen s tament d wudi.

Ur teffiɣ ara fella-sen!

Ruḥen seqsan yiwen umɣar d ameddakel n babat-sen; mlan-as ayen ɣef hen-yewessa, d wamek ixeddemen.

Yenna-asen-d: “Babat-wen, mačči d ayen i ken-yewessa I txeddemem!” yessefhem-ihen, yenna-asen: “Yenna-awen get ssuq sdat uxxam, lmeɛna-as: ksebet lehwayec swacu ara ken-yeshel ad truḥem ɣer ssuq; yenna-yawun: ur kkatet ara lxalat-nnun alama teqqenem-tent: ur ttnaɣet ara lxalat-nnun alama tesɛim did-sent arraw; ur ttettet ara alma teččim s tament d wudi: ur ttettet ara alma telluẓem, bac
ayen   tebɣum   teččim-t ad     ken-d-as bnin”.

Ccliṭa-nni tettzegṭif seg  teqreḥ.

Učči s ufus. Akennic n uɣrum s cwiṭ n ccliṭa, u ad as-seṭfereɣ  s ujeɣɣim    n waman. Akken   alami   i  tt-seṭṭleɣ teqdiḥt-nni.

Kkreɣ    greɣ   iṭarren-iw     deg yisebbaṭen-iw, d abrid ɣer lqahwa.

Uqbel ad uweṭeɣ ɣer lqahwa, deg uzgen n ubrid,  qqareɣ-as  deg ul-iw : « wissen   ma   yuwi-iyi-hen-d  niɣ  xaṭi ?!..Awah, ad iyi-hen-d yawi…Meqqran d bab n wawal. Nemsefham ad nemlil deg lqahwa deg iṭ deffir imensi. Akken i  t-sseneɣ akken   i tesseneɣ,    akken ttmeslayen akk medden fell-as, yiwen ur s-d-ttekkes kra.

Seḥsabeɣ. Ttqeddimeɣ, feccleɣ…awah, ur iyi-hen-d-yettawi ara!...amek ara qabeleɣ   Arezqi, netta ara afeɣ yettraju-yi ad as-awiɣ lamana-ines ?!...D acu  ara  as-iniɣ ?..Waqila    ur ttruḥuɣ ara ɣer lqahwa…

Ad dduɣ aquddim ad ḥebseɣ, ad as-iniɣ : « Awah, ad qqeleɣ...amek ara s-iniɣ

76
...Wacu sebba ara as-d-afeɣ ?...Netta yettraju deg rrezq-is…

Ad yefqeɛ sdaxel-is, ad yeṭerṭeq, ad iyi-d-yini awal id-yenna ukelman : « Ma d asmi llan deg lǧib-iw, d idrimen- iw ; ma d tura mi deg lǧib-ik i llan, d idrimen-ik ; xdem akken tebɣiṭ ! »

Besseḥ ayah, Arezqi ur yesɛi ara ticrurin, ad iyi-d-yini : “awqet id-llan, awi-iyi-hen-d”…D netta iyi-iselmeden awalen-nni: “ad aɣ-yeǧǧ Ṛebbi d widak ttetten medden, mačči d wid yettetten medden. Yerna, Medden akk uḥwajen idrimen-nsen, sεan akk deg wacu ara hen-ṣerrefen, akken madden akk tteɣlayen-d deg teswiεin n ddiq, ttemyafen deg waygar-asen. Nekk uḥwajeɣ ruḥeɣ ɣer Urezqi, Meqqran yuḥwaj yusa-d ɣur-i. maca …uεren idrimen ttbeddilen lεeqliya… yettɣiṭ lḥal asmara win umi terṭeleṭ, axiddim-is axir uxiddim-ik, axxam-is axir uxxam-ik ; yečča ayen ur teččiṭ, yelsa ayen ur telsiṭ, netta yettɣimi ɣef ufutay, kečč takursit ur tt-ufiɣ ara i yiman-iw.

Xaṭi, ad ruḥeɣ ad as-mleɣ tidett kan daya, akken tebɣu teffeɣ !
Amezwaru ɣef i berqent wallen- iw mi kecmeɣ ɣer lqahawa, d Arezqi. Seg-i i yella yettraji. Qeddemeɣ ɣer-ɣur- s ad aɣeɣ afus-is u ad as-fkeɣ azul…yeɛreq-iyi wayen id-heyyaɣ ad as-t-iniɣ…Yezwar-iyi-d s wawal : Azul !...yeseqsa-d fell-ak Meqqran. Yeṛuja ddeqs dayi, yusa-d ɣur-k ɣer uxxam yettɣil din ara ak-d-yaf.

Snemereɣ-t, nniɣ-as ad iyi-yeṛaji din deg umka-nni, ad ruḥeɣ ad ṭfeṛeɣ Meqqran ad d-qqeleɣ.

Ffɣeɣ syin seg lqhwa, qbala ɣer uxxam. Ad ilint azal mya lmitrat gar lqahwa d uxxam-nneɣ deg taddart. Abrid yella anda yessawen cwiṭ, yella anda yessakser, u yezzi ; d acukan tamdint teεmeṛ ; medden wa yettali wa yeṭṭar, yettwennes ubrid Tikli-w tazwara s leεqel.

Ttqeleqeɣ ad aweṭeɣ ɣer uxxam. Nekk ttedduɣ, ttḥussuɣ i uxxam-nneɣ yerewwel ! yettibεid. tekfel-iyi-d tidi. Qelqeɣ nezzeh !

Ttmaggareɣ medden, wid ssneɣ, ttlaεin-yi-d, ttarraɣ-asen mebla lɣerd. Deg uqqerruy-iw d idrimen ara yerr Meqqran, dayen kan i yellan.
Nekk ttedduɣ, axxam irewwel !

Yeweḥḥa-iyi-d  Ṛebbi,  tallit-aya nekk ttedduɣ. Ggumaɣ akk ad aweṭeɣ !

Meqqran ur t-mmugereɣ ara! Wissen yesṭebṭeb teffeɣ-d yemma yeǧǧa-as-ten ɣur-s…? Niɣ ahat mačči ɣer uxxam id-yusa, yerra sani…!?

Mi iyi-qqinment, ɛecṛa lmitrat ad laḥqeɣ ɣer tebburt, Greɣ afus-iw ayeffus ɣer icciw ayeffus ad d-kkeseɣ ticcert bac ad ldiɣ tabburt, ur tt-ufiɣ ara; gereɣ afus azelmaṭ ɣer icciw azelmaṭ, ur tt-ufiɣ ara ! Anda teqqel ticcert-ayi ?! Fejεeɣ !

Rriɣ afus ayeffus ɣer lǧib amezwaru, ayeffus, ṭsiɣ-tt ticcert-nni s yixfawen n iîudan-iw. Ttedduɣ ad tt-gereɣ deg nneftaḥ, zegleɣ tifli-nni. Alami i s-εawdeɣ abrid niṭnin bac i temger.

Ldiɣ tabburt ad kcemeɣ, sliɣ I tiɣri…wayi d ṣṣut n Meqqran! « ufff ! ».

Yeqqel-iyi-d cwiṭ leεqel. wissen ma yuwi-iyi-hen-d niɣ xaṭi ?!..Awah, ad iyi-hen-d yawi! Ttqeddimeɣ, fecceleɣ… ṭalleɣ ma yeddem-d kra tkemmust deg ifassen-is, niɣ sdaxel n leǧyub-is…awah, ur iyi-hen-d-yettawi ara !...
ara  qabeleɣ  Arezqi,  netta ara   afeɣ yettraju-yi ad as-awiɣ lamana-ines.

Yuweṭ-d     ɣur-i     yessenser-d takemmust      s    ddaw    ubalṭun-is.

Takemmust n yiṣurdiyen. Yeldi-d wul- iw,   ferḥeɣ.  Nemsaɛaf,   neqqel   ɣer lqahwa. Nufa Meẓyan deg umkan-nni i teǧǧiɣ  akken.   Nekk   qqimeɣ   ɣur-s, Meqran yenna-d: “Nekk ad nejmaɛeɣ”.

Neger-d ameslay ; nejbed-hent-id akk.

Xemmemeɣ ad as-mleɣ i Meẓyan taluft amek tella, qqleɣ beddeleɣ rray, ad ṭṭfeɣ imi-iw axiṛ, ad ǧǧeɣ kullec i yiman-iw.

Yemeslay-d    uqahwǧi,   yenna-d   :  « leqhawi-nnun   xelleṣent, yexelles-hent Meqqran». « Tanemmirt-is », i as-nerra nekk d Meẓyan.

Kkseɣ-d     takemmust-nni       n yidrimen, fkiɣ-as-ten i Meẓyan, tebra- yi tawla, yenna-iyi-d :

« ad  k-iniɣ ay      ameddakel…Meqqran, yerṭel-d idrimen, ur iyi-d-yenni ara ɣer menhu i hen-d-yerṭel, iwakken ad iyi-hend-yefek, yesellek-iyi deg txenniqt d tameqrant. Ur as-ten-rriɣ ara alami d sgelli Ur bɣiɣ ara ad ak-d-iniɣ ad iyi-d-
terreṭ idrimen i ak-d-fkiɣ , axaṭer zriɣ
uma d kečč tuḥwajeṭ. »
                   81
82
# Amanun

« « D acu i aɣ-igan akka ? D takmamt n tsusmi-nni i yimawen-nneɣ yakk d lqella n tira. »»

# Said SADI

Deg uɣerbaz n ummasten aɣarim deg temdint, swaswa deg risṭura n uɣerbaz.

Nwiɣ ad lseɣ d aǧadarmi niɣ d apulis, i mi ur sεiɣ ara lxetyaṛ d acu ara xedmeɣ deg ddunit-iw; nekk ttimɣureɣ, ttimɣuren did-i lecɣal-iw: tabubust ulac, taqerruyt ulac, takemmust ulac… D abrid-a kan iyi-d-yeqqimen. imawlan-iw ur bɣin ara ad xedmeɣ d apulis. Cwami n tallit-nni n rrebrab mazal ur tekkis ara seg yiqerruyen-nsen. Baba, meḥsub, ur yeqbil ara ad kcemeɣ d apulis niɣ d

83
aǧadaṛmi ; netta anida yeẓra takskiṭt ad yeqleb aqerruy-is ; yeqqel ukaskiṭ-a ɣur-s d « deddi », d azmul n lbaṭṭel imi yečča tiɣrit acḥal d abrid seg ifassen-nsen deg xilla n tikliwin, ama mi yella d ameɣnas deg umussu adelsan, niɣ asmi yella d ameɣnas n sandika.

Bac ad yi-serwel ɣef lebɣi-w, yufa-iyi-d, s tmusni, amkan deg uɣerbaz n ummasten aɣarim. Yefka lemleḥ ufus niɣ xaṭi, ur ɛlimeɣ ara.

Urεad fukkeɣ učči mi iyi-d-yuweṭ lexber usan-d imawlan-iw. D tirza. D abrid wis sin ara d-jbun fell-i. Abrid amewaru jban-d ɣer dadda Aɛrab yuṭen. yexdem laksida s uṭruli yenehheṛ, qerṭen iqejjaren-is i sin ; yetteddu s tɛekzin d iṭarren n plastik.

Uma abrid-a ahat d ayen i hen-d-yuwin. Ad d-zwiren seg-i umbeɛd ad awṭen ɣer dada, niɣ ad d-zwiren seg-s ad qqlen ɣur-i. Baba yeseqsay ɣef gma-s, yettusayal deg wakka, yerna imawlan-iw ttḥibbin ad selezmen.

Ugadeɣ kan ad iyi-weṣṣi ad awṭeɣ uma d nekki am ubrid amezwaru. Awer d-iqqel wass-n. Ur ttlawaɣ ara kra tlufa ttafeɣ-tent din. Wissen mi i
ttimɣureɣ fehhmeɣ-tent ur iyi-ɛejjbent ara niɣ d attwiɣ i ttwaɣeɣ, texṣer ṭṭbiɛa- inu. D tidet qqneɣ nezzeh ɣer tjaddit ; ferrḥeɣ mara ẓreɣ yiwen yettzuxxu yes- s ; yettɣiṭ-iyi lḥal mara ẓreɣ yiwen ur s- yig ara ccan. Ɣas akken ur ttayaleɣ i ḥed deg tudert-is ; yal yiwen yeẓra d acu i yeffɣen fell-as. Reffuɣ ɣef widak iyi-ttillin selmaden-asen, ssawalen i warraw-nsen s tulayt niṭnin, Taqbaylit awal ur t-ssinen – ur t-ttmeslayen, ur t-fehhmen , ssḥusayeɣ i yiman-iw d aberrani gar-asen ; amakken ur iyi- ttilin ara, niɣ amakken beddleɣ tamurt ; kra ur t-fhimeɣ akk…Tagnit-nni ur tt- qbileɣ ara. Maca mačči d anect-a kan i yi-ttaǧǧan ur ttḥebbiɣ ara ad ruḥeɣ ɣer uxxam n dadda Aɛrab. yesmektay-iyi-d yir asmekti.

Ǧǧiɣ učči d azgen ruḥeɣ ad mmagreɣ baba d yemma. Ffɣeɣ ɣer ufrag anida ḥebbesent tkeṛṛusin, din zzat uɣerbaz, εeqleɣ-d takeṛṛust n baba. Yettwala-yi-d yeṭer-d, terna teṭer-d yemma. Ɛejleɣ tikli, ṭallayeɣ ɣur- sen banen-iyi-d ttzemumugen. D yemma id-yezwaren tger-iyi iɣallen,
amzun seg lḥebs id-ffɣeɣ ; tessudun trennu seg-i! Mi yi—tessudun akken yemma, baba yesmehmih-d kra wawalen yeqqar : « Dayi deg temdint ; ilaq ad tesseneṭ aεessas n lpark anida ara teǧǧeṭ ṭumubil ; ilaq ad tesseneṭ aplunṭu akken ad tekcemeṭ ɣer lbiru, ilaq ad tessneṭ bab n tḥanutt akken ad teqṭuṭ d acu ara teččeṭ… », yekkes-d snat tkemsin seg ufniq n ṭumubil-is.

Nniɣ-d yiwet i nekk –iban ubrid- , tayeṭ ad kecmeɣ yes-s ɣer dadda Aɛarab. Abrid amezwaru mi-d-yusa yuwi-d tlata tkemsin : takemmust i nekki, yiwet i yimeddukal-iw deg uɣerbaz, tayeṭ ad kcemeɣ yes-s ɣer uxxam n dadda Aɛrab.

Mektiɣ-d ass-n. Uqbel ad kecmeɣ, ṭalleɣ ɣer ssaɛa anida yedda lḥal. Ṛujaɣ ad yeεeddi luqet n imekli bac ad kcemeɣ ɣer uxxam. Akka i nettwarebba ; nkeččem ɣer umaṭun, llzem luqet anida ad naf : It Uxxam kkesen usawen mara d tasebḥit ; ssarden leqlul n wučči mara d lfaṭur, akken ur nettmagga ara d inebgi amessas, ur nettaẓay ara ɣef It uxxam.
Ma ulac d acu ara d-sersen akk, ad aɣ d-sersen-d ayen i asen-uwiɣ.

Ẓẓay ukeččum ɣer uxxam-nni, axaṭer ẓriɣ yerwi akk. Neɛlem deg yixxamen yettili uḥeccir gar urgaz d temeṭṭuyt-is. Ma tmeṭṭuyt d tin yettwarebban s ufeccic asmi tella deg uxxam-nsen, siwa nettat i yesεa baba-s, yessaεez-tt alami yeffeɣ urekti-ines taṛbuyt, txeddem akken tebɣa am asmi uqbel ad tbeddel axxam; yiwen ur-s-yeqqar « mačči akkeni ».

Asmara teddu d tislit ɣer yixxamen n medden ad teqqim akken s ṭṭbiɛa-s, ur tenbeddal ara. Ad qqlen it uxxam-nni, ur tteffɣen ara fell-as; akken nettat ur tetteffeɣ ara fel-asen.

Gar inebgiwen ttaken-d udem amakken acemma ur yelli ɣas akken madden ɛelmen d acu i-yeffren deg-sen.

Mara imɣuren warraw, tameṭṭuyt tjebbed ɣer tama-s; teseḥrac arraw akken ad ttmilen ɣur-s nnig baba-tsen. Yettaweṭ lḥal alama yečča tiɣrit seg ifassen n warraw-is.

87
Dadɣa ma ulac taqcict, din i tettenṭeṛṛay lḥala. Taqcict meḥsub tzegg deg tlemmast; win yeɣlin nettat ara ibedden ɣer tama-s.

I yettɛettiben nezzeh, deg uxxam dadda Aɛrab, d aqcic ameẓyan. Amaẓuz. Islam. D mmi-s n yemmat-as. Seg uɣerbaz, zlegen-t-id; ad yeruḥ ad d-yawi lḥirfa, yegguma ad yekcem (CFPA), yettett kan yeggan. Iṭes alama d azal, amesṛuf sɣur yemma-s.

Tamurt ur tt-ssinen ara akk! Siwa nekk i as-yessnen. Isell-iyi-d, yettqadar-iyi axaṭer ttakeɣ-as ameṣruf, ttxelliseɣ-as tiẓidatin.

Kecmeɣ, besseḥ ur ṭewleɣ ara. Tella temlilit n ddabex n uṭar deg wannar ameqqran n tmurt gar terbaɛt n Leqbayel d texṣimt-is. Nekk mazal-iyi d amanun deg uɣerbaz n ummasten aɣarim, maca fernen-iyi-d gar widak ara yilin din deg wannar. Ad lemdeɣ amek xeddmen deg temliliyin n ddabex. Ugadeɣ cwiṭ. Islam yenṭṭeṭ-iyi. Ɛelmeɣ d acu i yebɣa. Fkiɣ-as ameṣruf. Ur qqimeɣ ara xilla ffɣeɣ.
Din deg wannar, mlaleɣ yiwen upulis d aqbayli, taswiɛt alama nuker-d tibeddit, nettbedday nekk did-s nessawal deg tama anida imfeṛjen n terbaɛt taxṣimt. Ɛlaḥsab wid nufa din yella-d ccwal meqqer gar Leqbayel d « yizgnawen n Leqbayel ». Bac ad d-ssufeɣen ayen yellan deg ulawen-nsen, mara ttεeyyiṭen Leqbayel : « Imaziɣen, !... », ttarran-asen-d s umesxeṛ, Imaziɣen … ».s rregmat, rnat tiyiti n yiblaṭen.

Yusa-d ɣur-i upulis-nni, yenna-iyi-d :

- Ad k-iniɣ ?...Ad d-yeɣli yiwen gar ifassen-is, ad as-sɛeddiɣ ayen ur yesɛedda ara deg ddunit-is…Waqila ad d-gabṛeɣ wabaɛiṭ mara ad yefak « lmačč» ad d-ffɣen ad ɣliɣ ɣef qessam-is ad t-kkateɣ...ad ssufɣeɣ lɣecc-ayi deg-s
- D ayen i bɣiɣ ad yi-d-tiniṭ, iyi-d-tenniṭ..

Segmi i ibda agabeṛ, d netta rsent wallen-iw ɣef yiwen ilemzi, d netta id-yufrarin gar wid i yellan din s

89
regmat-is. Taqemmuct-is d tistemt. Ad yesεu tmenṭac iseggasen deg leεmer-is, yelsa tabidit d tazeggaɣt.

Yeseffeṛ unefray taggara n temlilit, kra deg lɣaci-nni ǧelleben-d zdaxel n wannar, uma d ilemẓi-nni yella gar-asen. Lɣaci-nni akk i yekcemen, apulis-nni ur iẓri yiwen siwa ilemẓi-nni bu tbidit tazeggaɣt. D win id-iger gar wallen-is. Teḥṭer-d teswiɛt deg i yettṛaju ! Yeǧǧleb-d uqcic-nni zdaxel, yuzzel ɣur-s umeddakel-iw apulis yeɣli ɣef qessam-is s tiyiti. Yesdegdeg-it akk. I mi nekk d ammasten aɣarim, axiddim-iw ad beddeɣ ɣer kra n win ijerḥen, yeɣlin… uzzleɣ ɣur-s ad ẓreɣ ma yella wayen i t-yuɣen. Uwṭeɣ ufiɣ-t yeɣli ɣef wudem. Qelbeɣ-t-id d tinegnit, kkseɣ-as taqelmunt ad d-ibin wudem-is, ṭalleɣ-t mliḥ, ufiɣ-t d Islam mmi-s n dadda Aɛrab.

Imud-iyi-d bab snat tkemsin-nni, yenna-d : « yiwet i kečči, tayeṭ i yimeddukal-ik… Ma d dadda-k Aɛrab, fiḥel ad tawṭeṭ ɣur-s, nruḥ nekk yemma-k ddeqs.

90
# AGBUR

1. Tazwart
2. Tabrat
3. Tirza
4. Imuras
5. Tamesbanit
6. Abrid
7. Akaram
8. Areṭṭal
9. Amanun

91
92
93
94
95
96
