  Xalil Gebran
AMESLUB
Isefra-s dtengalin-is
     tasuqilt syur
    Samir Tighzert
Yiwwas, zik zik, uqbel ad d-lalen watas yilluten; ukiy-d seg yides uffiy-d iyenbar-iw akk ttwakren wiyi d sebea-nni nyiyenbar d-zdiy s ufus-iW, yesbur-iten wudem-iw yef teyzi 11 sebea tmeddurin ddrey di Iqaea dya uzzley din din wudem-iw d-yegran akken wa' ma iyumm-it kra lyacidegiberdan am tizzit, nekktedduykan ttsuyuy la sen-qqarey.

Rebbi Imakaren, imakaren ukren-iyi ad ten-yexdee Ihi wid akk yellan din; argaz tamettut serrhen-as $ tadsa; maca llan ula d wid irewlen s Ixelea, Syin kemmley Uzay armi d talemmast 1 temdint; taswiet kan ata yiwen yilemzi i ibedden Yefssqef11 yiwen wexxaiieeyyed yenna.

Argaz-a ameslub alyaci Gebran Xalil Gebran d amyaru alubnani, d amedyaz, ameklaw ilul ass 06 deg yennayer 1883 di Bacari (Lubnan), yemmut 10 deg 1931 di New York ass n Jebrir Jella yettaru taerabt tneglizit maca yettwassen ugar udlis-is Nnbi yura tneglizit, ma taerabt yegga-d ungalen Jecban Afriwen yerrzen tullisin am tid d-yeddan deg wammud Tanekra terwihin; d watas n tmedyazt.

Ameslub yura $ tneglizitdeguseggas 1918, d tallunt i yekfa i kra si tikta-s i d-yewwi tengalin, tineqqisin ney isefra.

TSRN 973-326 3783 J0o0 Asufey ~teylaft syur AwRIR STUDIO 78-326 628313
1
2
Ameslub
    3
# Azwel anaṣli n wedlis:

# The madman, his parables and poems

ISBN : 978-1-326-82831-8

© 2016 Samir Tighzert

tighzert.samir@gmail.com

4
# Ǧebran Xalil Ǧebran

# Ameslub

# Isefra-s d tengalin-is

# Yerra-t-id ɣer teqbaylit :

Samir Tighzert

# Taẓrigt tilellit - Internet

5
# Ffɣen-d yakan sɣur umsuɣel :

- Loin du printemps, ammud isefra (s tefransist)
- La rive des tourments, tullisin (s tefransist)
- Anzaren (sɣur Nikolaï Gogol), d tasuqilt
- Tiyita n tmeddit, ungal

6
Tazwart

Win ara yeɣren adlis-a taɣuri tafsasant kan, ad s-yini, s tidet, yettmeslay-d ɣef yimi n ḥedd iselben, neɣ maḍi d ameslub i t-yuran ! Maca akken ara yeɣz yimeɣri s telqey deg imeslayen i d-yeddan deg-s, u ad imeḥḥeṣ deg yal awal di yal aḍris si 35-a yemgaraden, ad yaf belli yeɣleḍ deg usizref-is amezwaru, acku tamuɣli yellan deg-sen lqayet, iznan i d-ttceyyiɛen ččuren d inumak, akken yuɣ tannumi umeskar-nsen Xalil Ǧenran yettsisti-ten-id.

Ǧebran Xalil Ǧebran d amyaru alubnani, d amedyaz, d ameklaw ; ilul ass n 06 deg yennayer 1883 di Bacari (Lubnan), yemmut ass n 10 deg yebrir 1931 di New York ; yenna fell-as usreqqat1 aṛumi ameqqran Auguste Rodin belli d William Blake n lqern n wis 20, daymi uɣalen wiyaḍ ttmettilen-t ɣur-s. Yella yettaru s taɛrabt d teglizit maca yettwassen ugar, ladɣa seg iseggasen-nni n 60, s udlis-is Nnbi i yura s tneglizit deg useggas n 1923, ma s taɛrabt yeǧǧa-d ungalen yecban Afriwen yerrẓen ; tullisin am tid n wammud Tanekra n terwiḥin, d waṭas n tmedyazt i icaɛen gar yimeɣriyen n tutlayt-a seg wakken isefra-s akk fessusit yerna qqazen deg ubrid arumansi.

Deg wayen yerzan Ameslub i yuran s teglizit deg useggas 1918, am Nnbi, ur yeqqin ara ɣer yiwen n ṣṣenf aseklan ibanen ;

1 Anaẓur n tserɣta : win ineǧǧren deg ublaḍ neɣ deg usɣar akken ad d-yessufeɣ kra n talɣa (sculpteur).
yella win ara d-yinin yesdukkel-iten akk am akken ara d-yini wayeḍ yeffeɣ-asen merra. Lḥasun tuget gar yeḍrisen-a malen ugar ɣer tmedyazt tatrart, ṭṭfen daɣ ɣer tmacahut ɣas akken tikwal ttaken lewhi ula ɣer tira tuɣrisin, imi am akken i d-yedda deg uzwel, ameskar-nsen yerra kra seg-sen d tingalin, meḥsub d ayen icban tiqsiḍin timecṭaḥ i d-yettawi umdan akken ad yenhu ḥedd, ad d-yesmekti kra neɣ ad d-yawi tamsirt ɣef kra n temsalt.

M'ara yettaru Xalil Ǧebran, tikwal ad s-tiniḍ ireggel ɣef tilawt neɣ ur d-yecliɛ ara di tmeẓla1, amedya deg yixef anda i d-yettmeslay ɣef « yiman-is yebḍan ɣef sebɛa » neɣ sebɛa tneffutin-is (my seven shelves)... netta, nemgal, abrid-ayi anigilew2 i d-yewwi, d win i d allal iss i yeqqaz deg tikta-s, ɣas akken taɣara-s temgarad acemma ɣef tid ssmersen yemyura nniḍen n tallit-is i yeddan d waḍu-nni aseklan amaynu di tazwara n lqern-a i ɣ-yeǧǧan.

Deg imeḍqan-iḍen n wedlis, imeɣri ur yettuḥtam alamma yemlal-d d tidet taɛeryant i d-ttsistin wawalen iɣef ur iban ara waṭas n lǧehd, maca mi dduklen, izen i d-ttawin meqqer. Yuɣ lḥal d Xalil Ǧebran s yiman-is i yennan yakan anda nniḍen belli « ur yeɛdil ara win yettarun s idammen-is d win yettarun kan s tedwayt ». Ihi netta deg tira-s merra ayen i d-yeqqar itekkes-it-id seg wul, ama d aziḍan neɣ d arẓagan. Tikwal, nettḥulfu am akken ula d asentel i d-yeqsed ur d-yettkid ara srid, imi adiwenni yettruḥu-d seg wul ɣer wayeḍ uqbel ad ineǧǧeɛ allaɣ. Akka, d ayen yerzan ddin neɣ tayri s leṣnaf-is, tamusni neɣ tamuɣli ɣef

1 Tameẓla : abrid iss i d-yettas kra n wawal neɣ kra n tikti, yettemwatan akked taɣẓint d wayen iqebbel leεqel (logique).

2 Ayen yellan akkin i tilawt s unamek anaẓur neɣ aseklan (surréel).
ddunit s umata, aḍris yettali s tefses, amzun d izli kan i d-yewwi ḥedd i uzuzzen n lxaṭer, ihi imiren tettuɣal ɣer tigzi n win yeqqaren d termit-is di tsekla d ufraẓ n lumuṛ akken ad ireṣṣi ṛṛay-is ɣef ayen i s-d-yettusumren d tikti tafelsafit, dɣa axemmem ilaq deg yal tafyirt.

Maca ugar n usuter n teɣẓint i yettḥettim, adlis-a yezmer ad yili daɣen d tagnit i tmazrart n wallaɣ, imi tagara n lḥal tamedyazt ansi tebɣu tekk-d, ayen tebɣu tels-it, s wayen yelhan kan i d-tgellu i win tt-inudan, ladɣa deg tutlayt taqbaylit ur ɛad yessejban akken yessefk ɣef yiglan imaynuten i ibanen di ddunit, ɣas akken meqqer wayen i tesɛa d ayla-s yakan ; yuɣ lḥal tasuqilt d tawwurt i yeldin ɣer wannect-a, yess i yezmer Uqbayli neɣ Umaziɣ s umata ad d-yagem ayen iss ara yessew imal n tutlayt-is yeḥwaǧen aseǧhed.

Samir Tighzert

9
Amek armi qqleɣ d ameslub

La d-testeqsayem amek armi qqleɣ d ameslub... hattan ihi teqsiṭ-iw i kra n win yebɣan ad tt-yissin: yiwwas, zik zik, uqbel ad d-lalen waṭas n yilluten1, ukiɣ-d seg yiḍes ufiɣ-d iɣenbar2-iw akk ttwakren — wiyi d sebɛa-nni n yiɣenbar i d-zḍiɣ s ufus-iw, yesburr-iten wudem-iw ɣef teɣzi n sebɛa tmudriwin i ddreɣ di lqaɛa — dɣa uzzleɣ din din s wudem-iw i d-yegran akken ur iɣumm kra; lɣaci deg iberdan am tiẓẓit, nekk tedduɣ kan ttsuɣuɣ la sen-qqareɣ:

— Imakaren, imakaren!... A ukren-iyi, ad ten-yexdeɛ Rebbi!

Ihi wid akk yellan din, argaz tameṭṭut serrḥen-as s taḍsa; maca llan ula d wid irewlen s lxelɛa.

Syin kemmleɣ uẓiɣ armi d talemmast n temdint, taswiɛt kan ata yiwen n yilemẓi i ibedden ɣef ssqef n yiwen n wexxam iɛeyyeḍ yenna:

— Argaz-a yesleb a lɣaci!

Dɣa akken kan refdeɣ s wallen iwakken ad t-waliɣ, ḥulfaɣ s yiṭij yessuden-d udem-iw aɛeryan i tikelt tamez-warut. D tin i d tikelt tamezwarut deg i d-yessuden yiṭij udem-iw aɛeryan, ihi din i yebda rruḥ-iw ireqq s tmes n

1 Illu, tillut, illuten: d ayakuc, neɣ aṛebbit yettwaɛbaden akken yebɣu yili (dieu, déesse).

2 Aɣenbur: ayen swayes yettɣummu yiwen udem-is akken ur yettbin ara neɣ akken ad ibin d wayeḍ (masque).
tayri n yiṭij armi uɣaleɣ ur sriɣ i iɣenbar-nni i y-iruḥen.

Daymi i d-kkreɣ imiren ɛawdeɣ suɣeɣ nniɣ tikelt-a :

- — Ad ibarek Rebbi deg-wen... ay imakaren i y-iwwin iɣenbar-iw !

Akka i uɣaleɣ d ameslub.

Yerna deg tisselbi-w i d-rebḥeɣ lehna n tikli weḥd-i, rniɣ tilelli d wayen akk yettaǧǧan medden ur yi-fehhmen ara d acu-yi, acku ma fehmen-k medden yettili kan kra ara sselḥun deg-k akken i sen-yehwa.

Maca ur ferrḥeɣ ara s wemnaɛ i menɛeɣ, imi ula d amakar i yellan di lḥebs imenneɛ seg wid i t-yecban.

11
Rebbi

Zik-nni, asmi yenṭeq yiles-iw i tikelt tamezwarut, uliɣ ɣer udrar uɣris, ssawleɣ i Rebbi nniɣ-as :

— Ay agellid, nekk d akli-k... d lebɣi-k yeffren ara rreɣ d ccreɛ-iw, yerna atan ad k-ḍuɛeɣ i lebda !

Maca Rebbi ur yi-d-yerri ara s lewjab, iɛedda gar wallen-iw am tqeffaɛt.

Syin, mi d-zzin walef iseggasen, uliɣ daɣen s adrar uɣris akken ad meslayeɣ d Rebbi, dɣa nniɣ-as :

— Ay Axellaq ! Niɣ a Rebbi nekk d lxelq-ik, d kečč i y-id-yefkan seg wakal, ihi aql-i ttwalaseɣ zzat-k.

Maca Rebbi ur yi-d-yerri ara daɣen, iɛedda ad s-tiniḍ d alef n wafriwen i yufgen.

Rnan zrin walef-iḍen iseggasen, uɣaleɣ ihi uliɣ i tikelt nniḍen s adrar uɣris, nniɣ-as i Rebbi :

— A baba, nekk d mmi-k i d-turweḍ deg tayri akked tmella ; ihi s tayri d ṭṭaɛa ara weṛteɣ Tagelda-k.

Tikelt-a daɣen lewjab ur t-id-yerri, iruḥ iɣab ɣef allen-iw am wagu-nni yeddalen tiwririn.

Maca mi rnan zzin-d walef-iḍen iseggasen, rniɣ lebseɣ adrar uɣris akken ad meslayeɣ d Rebbi, dɣa nniɣ-as :

— A Rebbi... a win i sɛiɣ d iswi, ideg yella rrbeḥ-iw ; niɣ nekk d iḍelli-k, kečč d azekka-w ; nekk d aẓar-ik seddaw tmurt ma d kečč d ajeǧǧig-iw deg igenni, ihi akka ara negmu di sin zzat n wudem n yiṭij.
Dɣa imir yunez-d Rebbi ɣer tama-w, iluɛa-yi-d s kra n wawalen akken ḥlawen i yi-d-yenna s ameẓẓuɣ, syin am akken i d-yettḥemmic yillel targa ma tuzzel-d ɣur-s, iḥemmec-iyi Rebbi ula d netta.

Ma d tagara mi d-ṣubbeɣ s isaffen d iẓuɣar, ufiɣ yella Rebbi ula d din.

13
Amdakel

Ay amdakel... mačči s tidet akken i k-d-ttbineɣ ay lliɣ ; ayen akka i d-tettwaliḍ d talaba kan i sburreɣ akken ad yi-tesseṛ ɣef yisteqsiyen-ik u ad k-temneɛ kečč seg ustehzi-w ; ma d udem-iw yeffren, win atan yezdeɣ deg uxxam n tsusmi ideg ara yeqqim i lebda, anda akken yiwen ur t-iẓerr neɣ ur t-yettqerrib.

Nekk lemmer ttafeɣ ay amdakel ur tettamneḍ ayen i d-qqareɣ, ur tettakeḍ laman deg wayen xeddmeɣ ; acku lehdur-iw werǧin mɛinen, kečč tikta-k zedɣent ṣṣut ma d nekk lefɛayel-iw ṭṭfen ala deg usirem.

Ma tenniḍ-d atan waḍu yettzuffu ɣer tama usammar, ad k-iniɣ, ih, ɣer usammar ; acku ur bɣiɣ ara ad tfiqeḍ belli nekk i yi-yerḥan d illel, mačči d aḍu.

Niɣ ur tezmireḍ ara ad tfehmeḍ tikta-w tiwlalin¹, yerna ula d nekk ur k-fehhmeɣ ara ; tif xir ihi ma lliɣ weḥd-i kan deg yillel.

Mi yuli fell-ak wass ay aḥbib, nekk ɣur-i d iḍ i d-igellin ; baqi ɣas akken, ttɛaraḍeɣ ad d-awiɣ deg imeslayen-iw ɣef uzal yetterqiqiṣen nnig tewririn, neɣ tili-nni tazeggaɣt i d-yettakren abrid-is asif asif ; acku ẓriɣ ur tezmireḍ ad d-tesleḍ i tuɣac n tillas-iw neɣ ad d-twaliḍ afriwen-iw yettemɛebbaṛen d yetran, dɣa nekk d ayen i ttanadiɣ, imi bɣiɣ ad iliɣ weḥd-i kan akked yiḍ.

1 Awlal : ayen icudden ɣer yillel neɣ lebḥer (maritime).
M’akken ara taliḍ s igenni ay aḥbib, nekk ɣer ǧahennama i ttṣubbuɣ; yerna ɣas ad tili tekka-d gar-aneɣ tfexsit¹, tezgiḍ teqqareḍ-iyi-d: « Ay arfiq... ay amdakel! » Nekk dɣa mi k-d-rriɣ ttiniɣ-ak-d: « Ay arfiq... ay amdakel! » Imi kan ur bɣiɣ ara ad twaliḍ ǧahennama ideg lliɣ, acku ugadeɣ ammar ad yerɣ yiẓri-k si tmes-is neɣ ad ḍiqen wanzaren-ik si ddexxan-is, yerna ḥemmleɣ aṭas ǧahennama-w, ur k-tt-ugiɣ armi bɣiɣ ad iliɣ deg-s weḥd-i.

Ẓriɣ tḥemmleḍ lḥeqq ay amdakel, am akken tḥemmleḍ tidet d ccbaḥa. Ihi akka sufella zemreɣ ad k-d-iniɣ d ayen yelhan win iḥemmlen akk annect-en, maca deg wul-iw d taḍsa i ttaḍsaɣ deg leḥmala-nni-inek, ɣas akken s tuffra kan, imi ula d taḍsa bɣiɣ ad tt-ḍseɣ kan weḥd-i.

Ẓriɣ d argaz n lɛali i telliḍ ay aḥbib, d aɛeqli yettḥezziben, ma mačči d win i tent-ijemlen merra. Yuɣ lḥal ula d nekk s tmusni d leḥder i la k-in-heddreɣ ɣas d ameslub i lliɣ. Acku bɣiɣ ad selbeɣ weḥd-i kan.

Iban ur telliḍ d amdakel-iw ay amdakel... maca amek ara k-id-ssfehmeɣ? Lḥaṣun iberdan-nneɣ mxalafen, ulamma nelḥa-d akken s tin n tegmat.

¹Tifexsit: amdun, neɣ ayen yemmugen am lbir lqayen nezzeh ur nettwaqraɛ (abîme).
# Lexyal n tebḥirt

Nniɣ-as yiwwas i lexyal n tebḥirt :

— Amek yeɛni ur teɛyiḍ ara seg ibeddi da weḥd-k ?

Dɣa yenna-yi-d :

— Awah, niɣ ttafeɣ lbenna deg usexleɛ, werǧin ad ɛyuɣ deg wayen akka xeddmeɣ.

Ihi meyyzeɣ taswiɛt, uɣaleɣ nniɣ-as :

— Tesɛiḍ lḥeqq, aya d ayen jerrbeɣ ula d nekk.

— D lekdeb a wayi ! i yi-d-yerra lexyal, aql-ik la tet-targuḍ kan, imi lbenna-yi i tt-ijerrben ala win iwumi ččuren aɛebbuḍ-is d iqecci am nekk akka tura.

Ǧǧiɣ-t dɣa ṭṭaxreɣ syin, ur ẓriɣ ma d acekkeṛ i yi-d-icekkeṛ neɣ d argam i yi-d-yergem.

Syin, mi d-yezzi useggas, tuɣ lexyal-a n tebḥirt yuɣal d amusnaw ameqqran i s-yessnen i tfelseft ; ihi mi d-kkiɣ zzat-s yiwwas ufiɣ sin igarfiwen uqmen awdef¹ seddaw tcacit-is.

¹ Awdef : si tmzɣt n Wṭls, lɛecc n wegḍid (nid).
Tid iteddun ṭṭsent

Deg temdint anda luleɣ, tuɣ tella tezdeɣ yiwet n tmeṭṭut akked yelli-s, i snat yid-sent llant uɣent tannumi teddunt akken ṭṭsent.

Dɣa yiwen n yiḍ deg wuḍan unebdu ideg tɛumm tsusmi, atent-a kkrent-d am tannumi s wallen-nsent yeqqnen, leḥḥunt armi mlalent deg wurti-nsent ur d-nettbin s wagu i t-yedlen, ihi tenṭeq yemma-s tenna-yas i yellis :

— A yiwet n teɛdawt iɣef weddṛeɣ temẓi-w !... a tin yerẓan tudert-iw akken ad tessali ayla-s ɣef tin-iw... lemmer kan zemreɣ ad kem-nɣeɣ !

Imir terra-yas yelli-s, tenna-yas :

— A lɛeṛṛa n tlawin, i iteddun ala ɣef uɛebbuḍ-is ulamma ḥemmun-as waman ! A tin yebɣan ad terr ddunit-iw d taɣlaɣalt¹ i wayla-s yettɣaren... d lmut kan ara m-buddeɣ.

Maca deg teswiɛt-nni kan yeɣra uyaziḍ, dɣa ukint-d i snat seg yiḍes, ihi tekker-d tyemma-tt tenna i yelli-s :

— D kemm ay da a yelli tiji ?

— Ih, d nekk a yemma taɛzizt, i s-terra yelli-s

¹ Taɣlaɣalt : ṣṣut i d-yettuɣalen seg udrar neɣ seg iɣẓer, atg. (écho).
# Aqjun amusnaw

Yiwwas deg wussan, iɛedda-d yiwen weqjun i yellan d amusnaw zzat yiwet n terbaɛt n yemcac; dɣa akken kan yuẓa ɣur-sen rewlen fell-as, ur cliɛen ara yakk deg-s, ihi yewhem d acu d akken, ibedd kan yettweḥḥid.

Taswiɛt kan, m’akken yella yettḥekkir deg-sen, ata yekker-d gar-asen yiwen wemcic d awfayan akken, iban d aɛeqli yesɛan lhiba, imuqel akka d wakka ɣer yerfiqen-is, yenna-yasen:

— Γas ẓẓallet ɣef yiman-nwen ay atmaten yeččuren d taflest! Nekk d tidet kan ara wen-iniɣ… ihi amnet belli ma teẓẓullem ternam tɛawdem s wul yeṣfan d nneyya, atan ayen akk ara tedɛum ad yettwaqbel yerna ad d-tewwet lehwa tura kan s iɣerdayen!

Dɣa aqjun amusnaw yesla kan i lxeṭba-yi talqayant yeḍsa deg wul-is, yeṭṭaxer syin iteddu yeqqar i yiman-is:

« Ziɣ imcac-a mxellen!… ttɣiḍen msakit imi ddreɣlen ɣef tidet armi ur walan d acu yuran deg tektabin. Amek, ur ẓrin ara yeɛni, yerna d ayen i ɣriɣ nekk s yiman-iw, i yi-d-nnan lejdud-iw yeɣran uqbel-iw, belli ma ttwaqeblent ddɛawi n ḥedd d wayen yeẓẓul, lehwa tekkat-d s yeɣsan, mačči s iɣerdayen!»

18
Sin imeɛkaf

Llan ttidiren deg yiwen wedrar akken yestexlan sin imeɛkaf¹ i d-yelhan ala d ṭṭaɛa n Rebbi, yerna myeḥmalen daɣ gar gar-asen.

Maca ur sɛin wara, d acu kesben deg sin yid-sen ala yiwen ufenǧal n yideqqi.

Wwin-d ihi akken amecwar armi d yiwen wass yessexdem-as-tt cciṭan i umeɛkuf-nni ameqqran seg-sen dɣa iruḥ yenna-yas i urfiq-is ilemẓi :

— Teẓriḍ belli aṭas i nɛac akka deg zeddi, ihi tura yewweḍ-d lawan ad nemfaraq, d acu ilaq-aɣ ad nebḍu ayen nesɛa.

Ameɛkuf ilemẓi mi yesla i wakka iɣaḍ-it lḥal, dɣa mi s-yerra yenna-yas :

— Acu ara ad k-iniɣ... lefraq yid-k qerriḥ, meɛna ma ilaq-ak ad truḥeḍ, d ayen i yellan.

Syin iɛedda yeddem-d afenǧal-nni n yideqqi iwakken ad s-t-yefk, ikemmel deg wawal-is, yenna :

— Ma d afenǧal-a ur nezmir ara ad t-nebḍu, atan ihi d ayla-k, fkiɣ-ak-t.

— Ala, mačči d ssadaqa i ssutreɣ seg-k, i s-yerra umeɛkuf ameqqran, nekk d lḥeqq-iw kan i ttnadiɣ, ihi ilaq ad t-nebḍu.

¹ Ameɛkuf : win yettidiren weḥd-s deg udrar neɣ anda nniḍen akken ad yeɛbed Rebbi (ermite).
—Tura afenǧal-a ma nerẓa-t ur k-ineffeɛ ur y-ineffeɛ nekkini, acu tenniḍ ihi ma nger tasɣart fell-as ?

— Nniɣ-ak nekk s lḥeqq kan i ttamneɣ, ur ṭṭawaleɣ ara ayla-w deg leqmaṛ ur nban ; daymi i k-qqareɣ belli afenǧal-a ilaq ad yebḍu.

Ameɛkuf ameẓyan yufa dayen yuɛer-as ad d-yerr win nniḍen s abrid, ɣer tagara ur yuḥtam armi s-yenna :

— Ihi imi akka i tebɣiḍ, yegra-yaɣ-d kan ad t-nerẓ.

— Akka ay axewwaf, ah ! i d-yeẓẓembel dɣa fell-as umeɛkuf amɣar, ẓriɣ belli ad trewleḍ kan i wanuɣ.
Wi yettmuddun d wi d-iteṭṭfen

Yella zik yiwen wergaz ikesben asif n tessegnatin ; ihi teɛna-t yiwwas yemma-s n Yasuɛ1 tenna-yas attan llebsa n mmi teqqers, ilaq-iyi ad s-tt-xiḍeɣ uqbel ad iruḥ ɣer ufakan2, ssutreɣ deg-k ihi m’ad yi-d-tefkeḍ yiwet n tessegnit.

Maca winna mačči d tissegnit i s-yefka, yemla-yas kan yiwet n lewṣaya ɣef wi yeittmuddun d w’i d-iteṭṭfen, ara tawi i mmi-s uqbel ad iruḥ s afakan.

1 Nnbi Σisa ɣur yemslemen (Jésus).

2 Afakan : amkan, azadaɣ anda ɛebbden kra n yillu akken yebɣu yili (temple).
Iman-iw yebḍan ɣef sebɛa

Di tsusmi n yiḍ, m’akken lliɣ ṭṭseɣ ur ṭṭiseɣ, sliɣ i yeḥricen n yiman-iw yebḍan ɣef sebɛa qqimen ttmes-layen gar-asen s ustewtew; hata wayen i llan qqaren:

# Iman-iw amezwaru:

— Atan tura d iseggasen nekk deg umeslub-a i ttiliɣ, yerna lhiɣ-d ala d uḥyaw n lhemm-is deg uzal akked uɛiwed n lmeḥna-s deg yiḍ; dayen ihi, tura ɛyiɣ seg ccɣel am wa, atan ad s-d-ffɣeɣ ɛinani tikelt-a!

# Iman-iw wis sin:

— Aql-ik ihi tifeḍ-iyi a gma, acku nekk ameslub-a ilaq ad iliɣ d iman-is iferḥen, ad ḍseɣ ma yeḍsa, ad cnuɣ ma yezha, yerna ad ceḍḥeɣ s uḍar bu-tlata wafriwen yal mi d-yufa kra n tikti yettirriqen. Ihi d nekk kan i ilaqen ad d-kkreɣ mgal yir tudert deg i d-griɣ.

# Iman-iw wis tlata:

— Anda i yi-terram dɣa nekkini! d nekk i d iman-is tenɣa tayri, win akken ireqqen si lxiq amessuḍ akked iɣeǧǧajen¹ ur nettwafham... d iman-is yuḍnen deg wul kan i ilaqen ad yeccetki ɣer umeslub-a.

# Iman-iw wis rebɛa:

— Ihi ḥṣut belli ulac win yenṭerren deg-wen ugar-iw. Acku nekk mmugeɣ ala i karuh d uṛebbi n ddɣel; d nekk

¹ Aɣeǧǧaj: si tclḥ, lebɣi, aḥulfu n win yebɣan neɣ i d-icehwan kra (désir).
i d taqeffaɛt n yiman-is ilulen di lberkat tiberkanin n ǧahennama, yettmennin dɣa tura akka ad yaɣ lḥeqq-is seg umeslub-a.

# Iman-iw wis xemsa :

— Xaṭi, xaṭi ; d nekk kan s yiman-is yettxemmimen, yettargun, bu laẓ d fad yettwadɛan ad ileḥḥu kan yettmenṭar yettnadi ɣef wayen akk ur nettwassen d wayen ur d-nennulfa ɣer ddunit ; ihi mačči d kunwi, d nekk i ilaqen ad d-kkreɣ mgal-is.

# Iman-iw wis setta :

— D acu ara tinim ihi deg-i, nekki s yiman-is ixed-dmen, aqeddac yettɣiḍen, bu iɣallen iṣebren d wallen iḥaren, yettarran ussan d tugniwin irennu yettak i kra yellan d aferdis¹ ur nban udem-iḍen amaynut iss ara yidir i lebda ; ihi fell-i i d-yewwi, nekk s yiman-is awḥid yettuɛezlen, ad d-rreɣ ttaṛ-iw deg umeslub-a ijehlen.

# Iman-iw wis sebɛa :

— Wehmeɣ deg-wen amek tedduklem ɣef urgaz-a imi kan yella wayen i s-txeddmem, yal wa s twuri²-s ! Ma d nekk qqareɣ a wi yufan... lukan ɣas iṣaḥ-iyi-d ccɣel gar-awen... maca kra ur di-yettunefk, d nekk i d iman-is n wulac yettɣimin deg yilem n lqifaṛ yeggugmen, di lawan ideg d-telham si tama-nwen ala d uḥyaw n tudert.

¹ Yiewen seg ihricen imecṭaḥ maḍi i yebnan kra n tɣawsa (élément).

² Tawuri, tiwuriwin : si tclḥ, ccɣel i ilaq ad yeg yiwen di kra n uxeddim, neɣ axeddim-nni s yiman-is (fonction).
tura d kunwi neɣ i nekk a lǧiran i ilaqen ad d-yekker ad yeccetki ?

Mi yenna akka yiman-iw wis sebɛa, muqlen-t merra wiyaḍ amzun akken iɣaḍ-iten, syin mi ineṣṣef yiḍ, bdan ttruḥun wa deffir wa akken ad gnen di ṭṭaɛa d kennu i tikelt nniḍen.

Ma d iman-iw wis sebɛa, netta yeqqim kan yettḥekkir deg wulac, d wayen yellan deffir wulac.

24
Ṭṛaḍ

Tella-d tmeɣra yiwen n yiḍ deg yiwet n ssṛaya; dɣa m’akken llan zehhun medden, ata iruḥ-d yiwen wergaz i yerran srid ɣer ugeldun¹ yunez zzat-s; ihi inebgawen akk yellan din xeẓren-t ɣef tikelt, acku yiwet seg wallen-is tella tefxes, tettazzal d idammen.

— Acu i k-yeḍran akka a wayi? i t-yesteqsa ugeldun.

— A neɣ nekk s tukerḍa i ɛaceɣ ay ageldun, i s-yerra winna; ihi iḍ-ayi mi ulac ayyur, nniɣ-as ad farṣeɣ meqqar tagnit akken ad akreɣ taḥanut n yiwen ubankiw i yettbeddilen idrimen; acu ziɣ mi lebseɣ lḥiḍ, ɣelḍeɣ, deg wayen ara rreɣ ɣer ṭṭaq ubankiw rriɣ ɣer win umezḍaw, dɣa deg tillas-nni sdaxel ufiɣ-d iman-iw ur ẓerreɣ ula d kra, sduhcuṛeɣ kan armi mtaṣṣaleɣ d uzeṭṭa-s i yi-d-iqelɛen tiṭ-w. Daymi d-usiɣ tura ay ageldun akken ad yi-taɣeḍ lḥeqq deg umezḍaw-nni.

Ageldun dɣa yesla kan i wakka iceyyeɛ wwin-as-d amezḍaw armi d zzat-s, mi d-yusa yumeṛ ixdimen-is ad s-kksen allen-is i snat.

— Deg leεnaya-k ay ageldun! i s-yenna umezḍaw i d-yewwḍen; ẓriɣ belli d lḥeqq, allen-iw yewwi-d ad ttwakksen i snat, maca amek ara xedmeɣ? nekk di lḥirfa-w laqent-iyi snat n wallen akken ad izmireɣ ad waliɣ aceṭṭiḍ zeṭṭeɣ si yal tama; d acu, atan sɛiɣ yiwen n

¹ Ageldun: mmi-s ugellid (prince).

25
lǧar d axerraz, netta ɣur-s snat n wallen yerna yiwet n tiṭ kan i yettiḥwiǧ i lxedma-s, ma tebɣiḍ ad s-tqelɛeḍ yiwet.

Ihi ageldun yerna iceyyeɛ ssawlen-d i uxerraz ; mi d-yusa kksen-as yiwet n tiṭ.

Akka i ibedd lḥeqq.

26
# Ikɛeb¹

Yekker-d yiwen n yikɛeb taṣebḥit, tessewhem-it tili-s mi tt-iwala, dɣa yenna i yiman-is : « Assa ad d-ččeɣ alɣem ! » Syin yeṭṭef abrid-is iteddu yettnadi ɣef yileɣman armi ineṣṣef uzal iɛawed imuqel ɣer tili-s, yenɛaǧab daɣen ; ihi yuɣal yenna : « Σad aɣerda kan ad yi-d-yekfu.

1 Qqaren-as daɣen abaṛeɣ (renard).

27
Tiḥeṛci ugellid

Deg yiwet n temdint ibeɛden iwumi qqaren Wirani, tuɣ yeḥkem yiwen ugellid i ikesben tizemmar yerna tiḥeṛci d tmusni. Agellid-a yella muhab-it imi yeqwa, maca ḥemmlen-t daɣ medden ɣef tmusni-s.

Netta di tlemmast n temdint-nni yella yiwen n lbir aman-is semmeḍit yerna ṣfan dayen kan, dɣa syin i d-ttagmem akk imezdaɣ, ula d agellid d yimqerrben-is, imi d win kan i yellan din.

Ihi yiwen n yiḍ, m’akken tuɣ kulci yeṭṭes, atta truḥ-d yiwet n temkerrert¹ i iɛeddan tesmar deg-s sebɛa tiqqa seg yiwen usafar akken yettazzalen am aman ur nban d acu-t, terna tenna : « Atan ssya d asawen s kra n win ara yeswen seg waman-a, ad yemxell ! »

Azekka-nni ṣṣbeḥ mi d-ukin, at temdint swan merra seg waman, ala agellid d uneɣlaf-is, dɣa wid yeswan akk mxellen am akken tenna tseḥḥart-nni.

Syin, s kra yekka wass, ama deg izenqan neɣ deg tegnatin n leswaq, medden merra zgan stewtiwen, wa yeqqar i wa dakken agellid-nsen d uneɣlaf-is uɣen-tt deg leɛqel, ihi ulamek ara ǧǧen iman-nsen ad ten-

¹Timkerrert : taseḥḥart (sorcière).
yeḥkem win yemxellen, ilaq kan ad t-kksen akken ad ɛiwden wayeḍ.

Ma d agellid si tama-s yessawel tameddit-nni yakan ad s-ččaren yiwet n tbuqalt akken n wuṛeɣ seg waman-nni n lbir. Mi s-tt-id-wwin yeswa armi yeṛwa, syin yesɛedda-tt i uneɣlaf-is akken ad isew ula d netta.

Dɣa iɛumm lferḥ deg temdint n Wirani, acku agellid d uneɣlaf-is dayen ḥlan, yuɣal-iten-id leɛqel.

29
# Amaleh¹

Mlalen-d tlata yergazen ɣer yiwet n ṭṭabla deg ttberna; yiwen seg-sen yella d amezḍaw, wayeḍ d aneǧǧar, ma d win nniḍen yeqqaz iẓekwan.

Taswiɛt yenṭeq ɣur-sen umezḍaw yenna:

- Lukan ad wen-d-iniɣ, atan assa zzenzeɣ yiwen n lekfen akken d axlaf, yemmug s lkettan, dɣa snat tsiway n ddheb i yi-d-yewwi, yya-w meqqar ad tt-nexbeḍ s ccrab!
- Ula d nekk zzenzeɣ yiwen usenduq n lmeytin yelha, i s-d-yerra uneǧǧar si tama-s; anef ad nceyyɛet ihi ccrab-nni s kra n uyaziḍ yecwan!
- Ma d nekk assa yiwen uẓekka kan i ɣzeɣ, i yenna win yeqqazen iẓekwan; maca win uɣur xedmeɣ ixelleṣ-iyi-d s sin imuren, acu tennam ihi ma nerna-yas kra n lgaṭu n tament sufella?

Dɣa rwin-tt iḍ-nni, i ten-yewwin ɣer ccrab, i ten-id-yerran ɣer uksum, ternuḍ lgaṭu; ɣef teɣzi n yiḍ nutni d asiwel akken ad sen-d-rnun, yerna nnecraḥen mačči d kra.

Ma d bab n ttberna yeqqim kan yettezmumug yettmuqul ɣer tmeṭṭut-is seg wakken iɛǧeb-it lḥal mi ṣerrfen annect-nni n yedrimen ɣur-s.

1 Maleh, yettmalah, d amaleh: d lebɣi n win iḍemεen ad yesεu neɣ ad d-yerbeḥ kra (ambition).
Mi ffɣen syin, ayyur tuɣ ineṣṣef igenni, ihi kemmlen teddun nutni la cennun kan ttɛeyyiḍen abrid abrid.

Si tama-nsen, bab n ttberna d tmeṭṭut-is bedden-d ɣef tewwurt la ten-ṭṭafaren s wallen.

— Ẓer yeɛni aten-a yergazen ! i tenna tmeṭṭut imiren ; amek i nnecrahen rnan serrḥen-as akken tebɣu tas-d !

Ah... a wi yufan d lɛibad am wiyi kan ara d-yettasen yal ass ! xaṭer lukan akken, tili ahat mmi-tenɣ ur yettihwiǧ ara ad yenɛettab dayi am nekni, ad t-nesɣer kan u ad yuɣal d aqessis1.

1 Aqessis : seg tεrb : amrabeḍ neɣ ccix imasiḥiyen (prêtre).
# Tadfi-w tamaynut

Iḍelli deg yiḍ snulfaɣ-t yiwet n tadfi¹ d tamaynut. Dɣa akken lliɣ zehhuɣ yess i tikelt tamezwarut, ata yiwen n cciṭan d yiwen n lmelk bedden-d ɣef tewwurt la heddren ttnaɣen fell-as amek ara s-semmin. Mi ḥesseɣ sliɣ i umezwaru yettɛeyyiḍ yeqqar-as :

- — D leḥram wannect-a !
- — Xaṭi, d tuẓult² kan, i s-yerra win nniḍen.

1 Aɣeǧǧaj : addad ideg yella, neɣ ayen iss i yettḥulfu win iwumi yeɛǧeb lḥal, i yestbennen kra... (plaisir, volupté).

2 Tuẓult : ayen yettaǧǧan yiwen ad ixeddem lxir kan ɣas ad yekkes i yiman-is (vertu).
# Tutlayt nniḍen

Asmi ɛeddan tlata n wussan ɣef tlalit-iw, m’akken lliɣ ṭṭseɣ di dduḥ-iw yessan d leḥrir, la ttmuquleɣ yiwen akken n lxiq weḥd-s di ddunit tajdidt iɣer d-rziɣ, sliɣ i yemma testeqsa tin i yi-yessuṭuḍen, tenna-yas :

- — Amek iga assa uleqqaq-nni-inu ?
- — Atan igerrez kan a massa, i s-terra tinna ; fkiɣ-as yečča tlata tikwal, yerna ma nniɣ-am, werǧin ẓriɣ aṭufan d acruhi am winna.

Dɣa akken sliɣ i wakka, yuli-yi-d wurrif, ihi ɛeddaɣ uẓẓafeɣ la qqareɣ :

« Ala, ur tt-ttamen ara a yemma ! acku usu-inu d aḥercaw, ayefki-nni ṭṭḍeɣ d ameltax, yerna idmaren-is ttfuḥen-d ɣer wanzaren-iw. Ur tufiḍ acu n lḥala deg i lliɣ. »

Maca yemma ur d-tefhim ara tutlayt-iw, tameṭṭut-nni daɣen ur tefriẓ ara ma nniɣ-d kra, acku tutlayt iss i heddreɣ imiren d tin n ddunit nniḍen ansi i d-usiɣ.

Syin, asmi sɛiɣ yiwen-d-ɛecrin n wussan di leɛmer-iw, yuɣ lḥal d ass ideg i yi-semman deg tmasiḥt, yenna-yas uqessis i yemma :

- — Mebruk fell-am a tameṭṭut ! imi mmi-m-ayi atan Ilul-d d amasiḥi.

Dɣa yessewhem-iyi wayen akka yenna, daymi d-kkreɣ nniɣ-as i uqessis :
« Ihi ma yella akka, ahat yemma-k-nni deg igenni ur tefriḥ ara yess-k, imi kečč mačči d amasiḥi i d-tluleḍ. »

Maca winna daɣen ur d-yefhim ara tutlayt-iw.

Mi d-zzin sebɛa wayyuren, ata yusa-d yiwen ugezzan ; iḥekker acemma deg udem-iw, yuɣal yenṭeq ɣer yemma, yenna-yas :

— Iban uqcic-a-inem ad yuɣal d imḍebber ameqqran ara yemmalen abrid i waṭas n medden.

« Hatan daɣen useḥseb ur d-nḍerru !... i ɛeyyḍeɣ dɣa fell-asen, imi d nekk i yessnen iman-iw, lliɣ ẓriɣ imiren belli d ccna kan d uẓawan¹ ara ḍefreɣ asmi ara imɣureɣ. »

Maca kifkif, wehmeɣ amek armi ur yi-d-fhimen ara daɣen ɣas akken wwḍeɣ annect-nni deg leɛmer.

Atan tura tlata-u-tlatin iseggasen i iɛeddan ɣef aya ; s yemma, s tmeṭṭut i yi-yessuṭḍen, s uqessis-nni, mmuten merra ad ten-yerḥem Rebbi, ma d agezzan-nni mazal-it, yerna iḍelli kan i t-id-mlaleɣ zzat ufakan, ihi neqqim nettmeslay awal yettawi-d awal armi yi-d-yenna :

— Lukan ad k-d-iniɣ, nekk si zik mi ẓriɣ ad tuɣaleḍ d ameẓẓawan ameqqran, nniɣ-as-tt yakan i yemma-k mi k-mazal d agrud, atan dɣa akken i teffeɣ.

Akka yerna umneɣ-t ! acku lliɣ dayen ttuɣ tutlayt n ddunit-nni ansi i d-usiɣ.

1 Aẓawan : lmusiqa (musique).
# Taṛemmant

Yiwet n tikelt, asmi lliɣ zedɣeɣ sdaxel tḥebbuyt n ṛṛemman, sliɣ i yiwen uɛeqqa yenna :

- Nekk am assa ad uɣaleɣ d addag1 ameqqran, dɣa imir siwa aḍu ara yettzefzifen gar ifurkan-iw d yiṭij ara iceṭṭḥen ɣef yiferrawen-iw, yerna ad iliɣ ǧehdeɣ cebḥeɣ akken tebɣu tili tsemhuyt.
- Taswiɛt kan inṭeq-d uɛeqqa-iḍen, yerra-yas :
- - Akka i lliɣ qqareɣ ula d nekk mi lliɣ meẓẓiyeɣ am kečč, ma d tura mi ferẓeɣ akk lumuṛ ufiɣ ziɣ ttkellixeɣ kan i iman-iw s kra ssarameɣ.
- Nekk ur walaɣ ula d kra ara ɣ-yerren d imeqqra-nen, i s-yenna uɛeqqa wis tlata.
- Dɣa amek ara ɣ-tirẓig ddunit ma ur ɣ-yettraju ula d kra yelhan ! i yenna uɛeqqa-iḍen.
- Ayɣer ara tennaɣem ɣef uzekka, i yenna wis xemsa, nekni akka nella tura ur neẓri ara d acu-yaɣ ?
- Akken kan nella ara neqqim dima, i s-d-yerra wis setta.

Dɣa da yekker-d wis sebɛa yenna :

1 Aaddag neɣ taddagt : si tclḥ, ttejra (arbre).
Syin inṭeq-d uɛeqqa wis tmenya, yerna-d wis tesɛa, wis ɛecra, d waṭas-iḍen ; ihi uɣalen heddren merra ɣef tikelt armi ur ufiɣ ara d-ṭṭfeɣ gar wannect-nni n leṣwat.

Daymi d-ṭṭaxreɣ si tṛemmant-nni ruḥeɣ zedɣeɣ deg tektunya, imi din ur ggiten ara iɛeqqayen yerna ɣas ini ssusmen kan.

36
# Tifergacin¹

Deg tebḥirt n baba, tuɣ llant snat n tfergacin, yiwet gren deg-s izem i d-wwin waklan n baba si tneẓruft n Nivana, ma deg tayeḍ d iẓiwec.

Dɣa iẓiwec-nni yal m’ara d-yekker taṣebḥit yessawal i yizem yeqqar-as : « A ṣbaḥ-lxir a gma ameḥbus. »

¹ Tafergact : si tclḥ, lqefṣ (cage).
# Tlata n tweḍfin

Mlalent tlata tweḍfin ɣef wanzaren n yiwen wergaz i yellan yeṭṭes i yiṭij; dɣa mi ifat dayen rrant sslam gar gar-asent, yal ta s leɛwayed n teqbilt-is, qqiment la ttmeslayent.

Tekker-d ihi tmezwarut, tenna:

— A laṭif!... s kra ẓrant wallen-iw ur walaɣ akal d aɣurar am wa n tewririn d iẓuɣar-a ideg nella... si ṣṣbeḥ nekk ttnadiɣ aɛeqqa ara qewwteɣ, ur ufiɣ acemma.

— Kifkif, i s-tenna tweṭṭuft-iḍen, ula d nekk nudaɣ-d akk imeḍqan, ur tesɛiḍ i ufiɣ; waqil amkan-a anda nella d lqaɛa-nni ɣef i heddren akken ɣur-neɣ, qqaren d taleknant teddawar kan, ur d-tmeqqi deg-s ula d taḥcict.

Dɣa imiren terfed-d aqerru-s tweṭṭuft tis tlata, tenna-yasent:

— A timdukal... ma ur teẓrimt ara, wa iɣef nbedd akka d inzer n Tweṭṭuft Tageɛmirt, tin akken ur nesɛi lqerɛ, i yugaren kra yellan di tzemmar; tinna tafekka-s meqqret armi ur nettizmir yakk ad tt-nẓer, tili-s hrawet tehri ur nettɛaraḍ ad d-nɛellem nkenti, ma d ṣṣut-is ɛlay armi ur nessawaḍ ad s-nsel. Akka, yerna anda terriḍ ad tt-tafeḍ din!

Akken i d-tekfa tweṭṭuft-a awal-is, snat nniḍen bdant ttemyexẓarent la ttaḍsant.

Dɣa deg teswiɛt-nni i d-yekker wergaz-nni yeṭṭsen, ihi yekmez kan anzaren-is ɣlint tweḍfin-nni i tlata.
# Win yeqqazen iẓekwan

Yiwwas mi lliɣ qqazeɣ akken ad meḍleɣ yiwen weḥric yemmuten seg yeḥricen n yiman-iw, ata iruḥ-d win yeqqazen iẓekwan yenna-yi-d :

- Lukan ad teẓreḍ, gar wid akk i d-yettasen ad ɣzen dayi, d kečč kan i ḥemmleɣ.
- Fell-ak lɛezz ula d kečč, i s-rriɣ dɣa, meɛna amek armi d nekkini kan i tḥemmleḍ ?
- Acku wiyaḍ merra ttasen-d ttrun, ttuɣalen ttrun, ala kečč i d-yettawḍen s taḍsa, tettruḥuḍ s tayeḍ.

39
# Γef tedrujin ufakan¹

Walaɣ iḍelli tameddit yiwet n tmeṭṭut yeqqimen ɣef tedrujin ufexxar yessalayen s afakan gar sin yergazen, yiwen si leḥnak-is weṛṛiɣ ma d win nniḍen zeggaɣ.

1, Afakan: amkan, azadaɣ anda ɛebbden kra n yillu akken yebɣu yiili (temple).

40
Tamdint yettubarken

Ḥkan-iyi zik, mi lliɣ meẓẓiyeɣ, ɣef yiwet n temdint anda akken ur yettidir yiwen ala s wayen i d-nnant Tira Tuɣrisin. Dɣa nniɣ ilaq kan ad tt-awḍeɣ akken ad issineɣ lehna yellan deg-s. Maca tebɛed mačči d kra. Kkreɣ-d ihi heyyaɣ-d aɛwin d ameqqran i usikel, syin ṭṭfeɣ abrid. Zgiɣ leḥḥuɣ ur tt-walaɣ si lebɛid armi wwḍen rebɛin n wussan, ma mi rniɣ ddiɣ ass nniḍen, kecmeɣ-tt.

Mi wwḍeɣ tamdint ufiɣ imezdaɣ-is merra s yiwet n tiṭ d yiwen ufus kan ! Ihi wehmeɣ d acu d akken; qqimeɣ la qqareɣ kan i iman-iw wissen ma kra n win izedɣen deg temdint-a tuɣrist ilaq-as ad yesɛu ala yiwet n tiṭ d yiwen ufus !

Maca ula d nutni ziɣ bedden nɛetbaren mi yi-d-walan s snat n wallen d sin ifassen; dɣa akken llan ttmeslayen gar-asen ɛeddaɣ steqsaɣ-ten, nniɣ-asen :

- — Init-iyi-d ttxil-wat, d ta i d tamdint-nni yettubarken anda ttidiren medden ala s wayen yellan deg Tira ?
- — D ta, i d-nnan.
- — Acu i wen-yeḍran akka ? i rniɣ steqsaɣ, anda-ten yifassen-nwen d wallen-nwen n tama tayeffust ?
- — Yya-d kan ad teẓreḍ.

Nnan-d akka wehhan-iyi-d ad ten-ḍefreɣ ɣer tama ufakan i d-yezgan di tlemmast n temdint, dɣa akken wwḍeɣ walaɣ din aɛeṛṛam n wallen d yifassen, yerna slawen akk.
— A laṭif ! i sḥassfeɣ imiren, anwa akka amnekcam i igan deg-wen lbaṭel am wa ?

Uɣalen daɣ smermugen gar-asen, syin yuẓa-d ɣur-i yiwen seg imeqqran-nsen, yenna-d :

— D nekni kan. Yerra-yaɣ Rebbi d imnekcam ɣef cceṛ i yellan tuɣ deg-neɣ.

Dɣa iwehha-yi-d daɣen, ḍefreɣ-t ɣer zzat temkant taɛlayant anda ttaken iseflan, rnan ḍefren-aɣ-d wid akk yellan yid-s. Dinna yessken-iyi-d yiwet n temɣuzt, yeḍleb-d deg-i ad d-ɣreɣ ayen yuran deg-s, ihi ɣriɣ-d aya :

« Ma teḍlem-ik tiṭ-ik tayeffust, qleɛ-itt tesbeɛdeḍ-tt ɣef yiman-ik, acku yif-it ma yečča-tent yiwen kan n wegmam deg-k wala ma terɣa tfekka-k merra di tmes n ǧahennama ; ma iḍlem-ik ufus-ik ayeffus, gzem-it daɣen tesbeɛdeḍ-t ɣef yiman-ik, acku yif-it ma yečča-tent yiwen kan n wegmam deg-k wala ma terɣa tfekka-k merra di tmes n ǧahennama.»

Dɣa imiren i fehmeɣ, zziɣ ihi ɣer yemdanen-nni, uẓẓafeɣ nniɣ-asen :

— Ulac yeɛni gar-awen ula yiwen wergaz neɣ yiwet n tmeṭṭut i yesɛan snat wallen d sin ifassen ?

— Ulac, i d-nnan, ala imecṭaḥ-nni kan ur ɛad yessawḍen ad ɣren Tira u ad gzun ayen i d-nnant.

Akken kan ihi i d-ffɣeɣ seg ufakan, ṭṭaxreɣ-d si temdint-nni, acku nekk mačči d amecṭuḥ, lliɣ zemreɣ ad ɣreɣ tira-nni u ad tent-fehmeɣ.
Illu n Lxir d yillu n Cceṛ

Yemlal-d Yillu n Lxir d Yillu n Cceṛ deg yixef wedrar.

Ihi yenna-yas Yillu n lxir : « D aseεdi wass-ik, a gma.»

Maca Illu n Cceṛ ur as-yerri ara.

— Waqil yella kra i k-yesneɣnan assa, i t-yesteqsa dɣa Yillu n Lxir.

— Ih, i s-d-yerra win nniḍen, acku medden tura ɣellḍen merra deg-i, m’ara yi-d-ẓren ttɣillin d kečč, ssawalen-iyi-d s yisem-ik, leḥḥun yid-i am akken kan i k-leḥḥun i kečč.

— Ihi ula d nekk ɣellḍen deg-i, ssawalen-iyi-d s yisem-ik.

Syin Illu n Cceṛ yeṭṭef abrid-is, iteddu ileɛɛen tibehbit n wemdan.
A tirẓi rrẓeɣ, a tirẓi... a tasuft¹ deg i d-griɣ d weɛraq ɛerqeɣ i medden;

Nekk ɣur-i weḥd-m kan tugareḍ alef n yimernayen², Iɛuzz-ikem wul ugar ma iɛuzz kra yellan d tamanegt³ di ddunit.

A tirẓi rrẓeɣ, a tirẓi... a tin iss i ssneɣ iman-iw, ay akukru-inu;

Yess-m i ẓriɣ belli werɛad meqqreɣ, imi iḍarren-iw mazal ɣeṣṣben deg tikli Dɣa akken ur yi-tetteṭṭaf texfet n yilili sellawen, Deg-m i ufiɣ tasuft d txelwit, I ferrḥeɣ mi ttwanfaɣ neɣ mi ttwaḥeqreɣ.

A tirẓi rrẓeɣ, a tirẓi... ay asekkin-iw yettirriqen, ay aɣer⁴-iw, Γriɣ deg wallen-im Dakken s kra n win rran d agellid d akli i yettuɣal,

1 Tasuft : si tmcq, addad n win i yettilin weḥd-s (solitude).

2 Imernayen : wid irennun, iɣellben deg imenɣan.

3 Cciɛa tameqqrant d leqder i iseɛɛu ḥedd ɣer waṭas n medden (gloire).

4 Aɣer : si tmcq, taɣawsa iss yessegdal tiytiwin win yettnaɣen s usekkin neɣ s wayen nniḍen (bouclier).
Dakken s kra n win fehmen medden di lqaɛa i yetwarkaḍ,

Dakken ur ikemmel yiwen alamma yekfa dayen Dɣa am ugummu-nni yewwan, ma yeɣli-d kan dayen ad yettwičč.

A tirẓi rrẓeɣ, a tirẓi... a tarfiqt-iw tabɣast D kemm kan i d-isellen i ccna-w d leɛyaḍ-iw akked tsusmi-w

Ulac nnig-m wi izemren ad yi-d-yeḥku ɣef tiyita n wafriwen deg igenni,

Γef zzhir n lebḥur,

Neɣ idurar ireqqen deg yiḍ...

D kemm kan i yessnen ad tlebseḍ tadrart n terwiḥt- iw yeḥḥecrurfen¹.

A tirẓi rrẓeɣ, a tirẓi... a tabɣest-iw ur nettmettat, Akken i nettaḍsa nekk yid-m deg wass n tzawwa²,

Akken i neqqaz iẓekwan i wayen yettmettaten deg-neɣ,

Akka ara nettɣimi s wulawen-nneɣ i yiṭij

Akka ara nuɣal nessagad.

1; Yeḥḥecruref ubrid neɣ udrar : yewεer i tkli d walluy (escarpé).

2; Tazawwa : addad n tegnawt yenhewwalen s waḍu yeqwan d wayen nniḍen (tempête).
Iḍ d umeslub

—  Ziɣ ay Iḍ deg-k i d-cbiɣ, am kečč i ɛriɣ i stullseɣ, leḥḥuɣ deg ubrid n tmes i d-yezgan nnig tirga ttarguɣ deg uzal, yal mi llseɣ akal s uḍar-iw, tettleɛliɛ-d yiwet akken n tbelluḍt d taɣezfant.

—     Ala, ur d-tecbiḍ ara deg-i ay Ameslub, acku kečč tezgiḍ tettmuquleḍ lǧerrat i tettaǧgaḍ ɣef yijdi¹.

— Nniɣ-d deg-k i d-cbiɣ ay Iḍ, am kečč i lqayeɣ, i yi-tezdeɣ tsusmi ; di tlemmast n tasuft²-iw atta tella yiwet n tillut i d-yeɣlin deg terkent s yiwen akken uṭufan iɣer tetwennes lǧenna d ǧahennama.

—   Ala, ur nettemcabi ara ay Ameslub, imi kečč mazal-ik tettefriwiseḍ zzat leqriḥ, yerna txellɛeḍ si ccna cennunt tfexsa³.

— Deg-k kan i d-cbiɣ ay Iḍ, am kečč i d aweḥci, am kečč i sserhabeɣ, dɣa aten-a imeẓẓuɣen-iw ɛyan seg isuɣan n waɣlanen⁴ yettwastɛemren d tmura yettwattun.

—      Ala, ur d-tecbiḍ ara deg-i ay Ameslub, imi kečč mazal-ik tettarraḍ iman-ik-nni amecṭuḥ d arfiq war ma teddukleḍ ula d tikelt d yiman-ik-nni ameqqran.

1 Ijdi : ṛṛmel (sable).

2 Addad n win i yettilin weḥd-s (solitude).

3 Tifexsit : amdun, neɣ ayen yemmugen am lbir lqayen nezzeh ur nettwaqraɛ (abîme).

4 Aɣlan : tamurt yesdukklen kra n wegdud deg yidles, amezruy d wayen n nniḍen (nation).
— Nniɣ-d ay Iḍ deg-k d-cbiɣ, akken i d aqesḥan, i d yir nekki ; acku lferḥ-iw m’ara ttwaliɣ lebwaber reqqen deg yillel, ma d imi-w ulac acu iḥemmel ad t-isumm am yidammen n imagrayen1.

— Ala, ur d-tecbiḍ ara deg-i ay Ameslub, imi d lebɣi tebɣiḍ tarfiqt n rruḥ-ik i k-yesselḥawen ; aqli-ik ur ɛad tuɣaleḍ d asaḍuf i iman-ik.

— Deg-k i d-cbiɣ ay Iḍ, am kečč i ferḥeɣ, i nnecraḥeɣ, s kra n wergaz yeddurin tili-w yettaf-d iman-is d asekṛan, s kra n tmeṭṭut i yi-d-iḍefren tettecceḍ yerna s lebɣi-s.

— Ala, ur d-tecbiḍ ara deg-i ay Ameslub, kečč tarwiḥt-ik atta tɣumm deg uceṭṭiḍ ikeblen sebɛa iberdan, yerna ur tettawiḍ ara ul-ik deg ufus-ik.

— Deg-k i d-cbiɣ ay Iḍ, d aṣebbar ɣas ma d aḥemmaq, imi atena da deg-i walef iẓekwan n yimeɛcaq i yettukefnen deg tsudan yekkawen.

— S tidet tecbiḍ-d deg-i ay Ameslub ? Tzemreḍ ad taliḍ taɛeǧǧajt n waḍu am win yulin ɣef uɛudiw neɣ ad d-teddmeḍ lberq deg ufus-ik am win ara yeddmen asekkin ?

— Ih, am kečč ay Iḍ, am kečč ; akken i ǧehdeɣ, i ɛlayeɣ ; asgeld2-iw yebna ɣef iɛeṛṛamen n yilluten yemmuten, ma d ussan ttasen-d akk ad ssudnen llebsa-w deg yixef kan war ma muqlen-d s udem-iw.

1 Amagray : win yettḥaraben di kra n ṭṭraḍ (guerrier).

2 Asgeld : akursi iɣef yettɣimi ugellid (trône).
— S tidet deg-i i d-tecbiḍ a mmi-s n wul-iw yestullsen ?

Tjebbuḍ ɣef tikta-w yessḍen neɣ tessneḍ-as i tutlayt-iw tameqqrant ?

— Ih, yerna ay Iḍ d atmaten i nella nekk yid-k, acku kečč temmaleḍ-d lewseɛ ur nettwaqraɛ ma d nekk skaneɣ-d ayen akk yeffren deg wul-iw.

48
Udmawen

Ẓriɣ udem s walef n ṣṣifat, ẓriɣ udem-iḍen s yiwet n ṣṣifa kan maca ad s-tiniḍ si lqaleb i d-yeffeɣ.

Ẓriɣ udem yettirriqen armi yi-d-iban ucmat i yeffren deg-s, ẓriɣ udem-iḍen ur walaɣ acḥal yecbeḥ armi i s-kkseɣ ayen akken iss i yettirriq.

Ẓriɣ udem d amɣar, i ikemcen war ma ibeyyen-d kra ; ẓriɣ udem meẓẓiyen iɣef teḍbeɛ yal d taɣawsa.

Ssneɣ udmawen acku ttwaliɣ-ten-id sdeffir n wustu n wallen-iw, dɣa din i ttafeɣ tilawt.

49
Ill ameqqran

Nruḥ nekk d yiman-iw ɣer yill ameqqran akken ad d-nɛumm, ihi mi newweḍ ɣer ugemmaḍ nebda nettnadi ɣef kra n temkant yeṭṭurfan ideg ur ɣ-d-yettwali ula d ḥedd.

Dɣa akken nella nleḥḥu, ata iban-aɣ-d yiwen wergaz i yeqqimen ɣef uẓru d aciban, itekkes-d tikemcatin n tisent¹ seg uqrab yeḍḍeqqir-itent ɣer yillel.

— Hatan yimesfillet n cceṛ ! i yi-d-yenna yiman-iw imiren, ilaq-aɣ ad neṭṭixer ssya, ur nezmir ara nɛumm zzat-s.

Nkemmel ihi nleḥḥu armi nekka deg yiwen wemḍiq, ata wergaz-iḍen i ibedden ɣef uẓru d amellal s tsenduqt d timreṣṣeɛt² seg i d-itekkes tiḥjurin n sskeṛ i yeḍḍeqqir daɣ ɣer lebḥer.

— Ma d wa d imesfillet n lxir, i d-yenna dɣa yiman-iw, ula d netta ur ilaq ara ad d-iwali tifekkiwin-nneɣ tiɛeryanin.

Syin nessebɛed deg tikli armi nejba deg yiwet n teftist, nufa din argaz-iḍen i d-iteddmen iselman yemmuten yettarra-ten ɣer waman s yiwet akken n leḥnana meqqren, ihi inṭeq-d yiman-iw, yenna-yi :

1. Tisent : lemleḥ (sel).
2. Tettuṛcem s yemɣuzen ɣlayen icebḥen, am uṛeɣ.

50
Wayi daɣen ur ɣ-ilaq ara nɛumm deffir-s, acku d alsawi1 bu tmella2.

Dɣa neṭṭaxer syin, nkemmel abrid-nneɣ.

Akken armi newweḍ s amkan anda nwala yiwen wergaz i yettɛellimen tili-s ɣef ṛṛmel, yuɣ lḥal yal mi d-truḥ lmuja ad tesfeḍ ayen akk i iga, baqi netta yettɛawad kan yessunuɣ tili-nni-ines ur yuyis, ihi yekker-d yiman-iw yenna-yi-d :

— Anef-as, wa d aṣufi3, yelha ma neǧǧa-t kan weḥd-s.

Neǧǧa-t ihi nɛedda, armi d-nekka deg yiwet n wexliǧ yersen, ata iban-aɣ-d wergaz-iḍen i d-yettjelwijen aṛebrub n waman yeggar-it deg yiwen lkas akken yemmugen s ublaḍ imeṛmer4.

— Wayi d amsuktu5, i d-yenna yiman-iw, iban ur ilaq ad ɣ-iẓer d iɛeryanen.

Nerna nelḥa. Taswiɛt kan nesla i yiwet n taɣect tettsuɣu teqqar : « Hata lebḥer... d wa i d lebḥer alqayan... lebḥer anezmar ur nettwaqraɛ ! »

1 Win yettɛawanen, yettbuddun ala lxir i umdan akken yebɣu yili (humaniste, philantrope).

2 Tamella : rreḥma (pitié).

3 D win yettidiren s tiṣṣufit ; taduktrint tamasɣant (n ddin) i yeqqaren belli yezmer umdan ad yesselɣuy akked Rebbi, meḥsub ad yesεu yid-s kra n wassaɣ neɣ teywelt.

4 Imeṛmer : d yiwen n ṣṣenf n lǧebs (albâtre).

5 Seg uktu, win yettamnen s tilin n wazalen ikemlen di ddunit, ama deg tikli n wemdan, deg uxemmem neɣ deg wayen n nniḍen (idéaliste).
Mi nmuqel ansi akka i d-iruḥ ṣṣut, nwala yiwen wergaz i d-yezzin s weɛrur i yillel, yerra tameḥḥart deg umeẓẓuɣ-is, yesmuzgut i wayen i d-testewtiw. Dɣa yerna iluɛa-yi-d yiman-iw yenna :

- — Ad nruḥ kan ssya, imi wa iban d iẓrilew¹ i yezzin s weɛrur i ujemmal ur yefhim, yelha-d kan d teftufin ur nessawaḍ sani.

Nruḥ ihi syin. Dɣa nɛedda kan deg yiwen wemkan yessan d leḥcic aḥeccad i d-yezgan gar yeẓra, nufa-d yiwen wergaz i yegren aqerru-s deg yijdi. Ihi kkreɣ-d nniɣ-as i iman-iw :

- — Yya-d meqqar ad nɛumm dayi, yak wa ur yezmir ad ɣ-d-iwali..
- — Awah ! i yi-d-yerra, acku seg wid akk i d-nemlal d wa i diri maḍi, imi netta d imẓeyyer i tt-iḥerṣen di ddunit.

Imir yeɣli-d yiwen n leḥzen d ameqqran ɣef wudem n yiman-iw, yerna iban ula deg taɣect-is m’akken i d-yenna :

- — Γas yya kan ad nruḥ, iban belli tamkant yestexlan ur tt-nettaf da... ma d nekk ur qebbleɣ ara ad yurar waḍu-ya s ucekkuḥ-iw n wuṛeɣ, neɣ ad d-binen yedmaren- iw mellulen deg ubeḥri-ya, neɣ ad ǧǧeɣ tafat ad tbezzer ɣef tiɛeryent-iw tuɣrist.

¹ Iẓrilew : seg awal tilawt, win i d-igellmen neɣ i d-yelhan s wudem ilaw kan, aḥeqqani n wayen yellan (réaliste).
   Dɣa nruḥ neǧǧa illel-nni nteddu nettnadi ɣef yill
ameqqran.
                         53
Imsemmeṛ

— Bɣiɣ ad ttusemmṛeɣ¹ deg umidag², i sen-nniɣ i medden.

— Iwacu ara ilin idammen-ik ɣef yiqerra-nneɣ ? i yi-d-rran.

— Amek ihi ara tzuxxem s yiman-nwen ma ur tsemmṛem ara imehbal ? i rniɣ nniɣ-asen.

Ihi qeblen semmṛen-iyi, d ayen i yi-d-isersen.

M’akken lliɣ ɛellqeɣ gar igenni d lqaɛa, aten-a refden-d s wallen akken ad yi-d-walin, ihi iɛǧeb-iten lḥal merra, acku werǧin muqlen d asawen segmi d-llan.

Taswiɛt, m’akken llan xeẓẓren-iyi-d akk, sliɣ i yiwen gar-asen yessawal-d la d-yeqqar ?

— Acu n ddnub tewwiḍ a wayi akken ad tgeḍ akka takeffaṛt fell-as ?

Syin yerna iɛeyyeḍ-d wayeḍ :

— Γef lǧal n wacu i tefkiḍ iman-ik d asfel ?

—,Tɣilleḍ ahat s wakka ara d-taɣeḍ tamanegt n ddunit ? i d-yenna wis tlata.

— Yerna atan yettezmumug ! i d-yerna wis rebɛa, amek ara yezmummeg yiwen deg leqriḥ am win ?

¹ Am akken i d-qqaren semmṛen Yasuɛ (neɣ Σisa ɣur imselmen), meḥsub sbedden amidag n telwaḥ, semmṛen-t ɣur-s seg iḍarren d ifassen akken yedder (crucifié).

² Amidag d azmul-a : † (croix).
Ihi rriɣ-asen merra s lewjab, nniɣ-asen :

— Cfut kan belli s tidet zmummgeɣ, maca ur giɣ takeffaṛt, ur fkiɣ iman-iw d asfel, ur bɣiɣ kra tmanegt ; d fad kan ay ffudeɣ, ihi ssutreɣ-awen-d idammen-iw ad ten-sweɣ, acku ulac i itekksen fad i win iselben am yidammen-is. Lliɣ d agugam, nudaɣ ɣur-wen imawen deg leǧruḥ ; lliɣ ttuḥebbseɣ deg wussan-wen d wuḍan-wen, nudaɣ deg teɣzi-nsen tawwurt yessufuɣen.

« Ma d tura aql-iyi ad ɣibeɣ am akken akk ɣaben wid yettusemmṛen, maca ur s-qqaret ara nga ccan i umidag-nwen da, nekni s wid yettusemmṛen, imi llan yemdanen i ken-yugaren di temɣer s wacḥal, d nutni ara ɣ-isemmṛen gar igenwan d lqiɛan. »
# Amesnallun

Neẓra nekk d umdakel-iw yiwen wergaz d aderɣal i yeqqimen weḥd-s deg tili n ufakan, dɣa yekker-d umdakel-iw yenna-d :

— Hatan umusnaw ameqqran akk di ddunit.

Ǧǧiɣ-t ihi ɛeddaɣ armi d aderɣal-nni, rriɣ-as sslam, syin neqqim nettmeslay awal yettawi-d awal armi s-nniɣ :

— Suref-iyi, meɛna bɣiɣ ad k-steqsiɣ... si melmi d-tegriḍ akka d aderɣal ?

— Seg wasmi d-luleɣ, i yi-d-yerra.

— D acu n webrid n tmusni i tḍefreḍ dɣa ?

— D amesnallun¹ i lliɣ.

Yenna-d akka, iwehha s ufus-is ɣer tedmert-is, ikemmel deg wawal :

— Ttmuquleɣ itran d wayyuren yellan da.

1, Amesnallun : win yeɣran di tesnallunt, tussna n tallun, igenni d yetran d imtuwag akked umeɣrad s umata (astronome).
Lxiq ameqqran

Aql-i qqimeɣ d wayetma, illel d udrar. Tayri i ɣ-yesdukklen deg tasuft¹-a lqayet, teqwa yerna tessewham.

D tayri lqayen nnig telqey n gma-nni amenzu, yeqwan ugar gma nniḍen, yessewhamen nnig tisselbi-w nekk.

Acḥal iɛeddan di zzman uqbel ad d-tas tfejrit-nni tamezwarut i ɣ-d-yessufɣen si ṭṭlam akken ad nemwali! Yerna ɣas neḥḍer i tlalit d tcarit akked tmettant n waṭas n ddunitat, mazal-aɣ meẓẓiyit la nessaram.

Aql-aɣ meẓẓiyit la nessaram, maca weḥd-neɣ kan i nettili, ula wi d-irezzun fell-aɣ. Γas nezga nettem-ḥemmaẓ, werǧin i nufi talwit, acku talwit ur telli deg lebɣi icekklen d uɣeǧǧaj² ur nekkis lɣecc.

Anda-tt ihi tillut ireqqen ara yesseḥmun usu n gma amenzu, anda-tt tillut n yiḥemmalen ara yessensen times n gma nniḍen, neɣ anda-tt tmeṭṭut ara iṛayin fell-i nekk?

Di tsusmi n yiḍ, gma amenzu yezga yesmermug s yisem n tillut-nni n tmes ur nettwassen yal mi yeṭṭes; gma nniḍen yessawaḍ sslam i tillut n waman, ma d nekk ur ẓriɣ ara iwumi ggareɣ tiɣri mi yi-tewwi tnafa.

1 Tasuft : si tmcq, addad n win i yettilin weḥd-s (solitude).

2 Aɣeǧǧaj : si tclḥ, lebɣi, aḥulfu n win yebɣan neɣ i d-icehwan kra (désir).
Aql-i qqimeɣ d wayetma, illel d udrar. Tayri i ɣ-yesdukklen deg tasuft-a lqayet, teqwa yerna tessewham.

58
# Yenna-yas uzeɣbub

Yenna-yas yiwen uzeɣbub n leḥcic i yifer n lexrif :

— Acu d lḥess-a-inek s wacu i d-teɣliḍ a wayi ? Atan armi i yi-terwiḍ akk tirga-nni-inu n tegrest !

— Amek a yir tactilt ? i s-d-yerra yifer i d-yuli wurrif, ay ačeqlal ! neɣ werǧin i tɛaceḍ deg leɛli, acu tessneḍ ihi i ccna ma yecbeḥ ṣṣut-is neɣ ur yecbiḥ ?

Ifer n wemwan1 yenna-d akka yers-d ɣer lqaɛa, igen armi d-tewweḍ tefsut, dɣa mi d-yuki yufa-d iman-is d azeɣbub n leḥcic.

Syin mi d-yuɣal lexrif, yebda yettnuddum, maca d lawan deg i d-ɣellin yiferrawen yeqquren, ihi imuqel am win yenneɣjafen2, yenna :

— Ẓer yeɛni ata lḥess xeddmen-t yiferrawen-a i d-yettrusen, rwin-iyi ula d tirga-nni-inu n tegrest !

1 Amwan : lexrif (automne).

2 Yenneɣjaf : si tclḥ, ur s-yeɛǧib ara lḥal, yekreh tamsalt (dégoûté).
# Tiṭ

Tenna-yas Tiṭ yiwwas :

— Aql-i ttwaliɣ deffir isaffen-ihin yiwen wedrar i tdel yiwet akken n tagut d tazegzawt, dɣa acḥal yecbeḥ yess !

Ameẓẓuɣ yella yesmeḥsis, ihi akken mi yesla i wakka, yerra-yas awal yenna-yas :

— Anda-t akka udrar-a ? ur s-sliɣ ara nekk.

Syin d Afus i d-ineṭqen, yenna :

— Acḥal ɛerḍeɣ ad t-id-llseɣ¹ ula d nekk udrar-a, meɛna ulac, kra ur t-ufiɣ.

— Kifkif, adrar ur t-sraḥeɣ, i d-yenna Yinzer si tamas.

Syin tiṭ tezzi akkin tamuɣli, ma d wiyaḍ nnejmaɛen la heddren kan ɣef wayen akken i is-d-iḍehren, dɣa mi tt-fran ɣer tagara, nnan merra : « Awah, tiṭ-ayi yella kan wayen i tt-yuɣen ! »

1 Lles : nnal, mass, ḥaz (toucher).
Sin imassanen

Llan zik sin imassanen i yettidiren deg temdint taqburt iwumi qqaren Tikta; yal wa seg-sen yekreh tamusni n win nniḍen, yekkat kan amek ara yesseɣli di ccan-is. Yuɣ lḥal yiwen yella yettamen s Rebbi ma d wayeḍ xaṭi, d warillu.

Akken ihi armi d yiwen wass aten-a mlalen-d deg umraḥ n temdint anda i tt-rran i uskasi1 d umbaddel ifukal2 zzat n imuɣal3-nsen ɣef ayen yerzan illuten4 ma s tidet llan neɣ ala; syin mi teḥma gar-asen azal n kra n tsaɛtin, kkren ruḥen yal wa d ubrid-is.

Dɣa tameddit-nni kan, iɛedda uwarillu-nni ɣer ufakan,5 yerkeɛ zzat wemkan anda zellun tiseɣɣa yerna yeḍleb ssmaḥ seg yilluten ɣef lhawwa i t-yewwin zik, meḥsub yuɣal dayen yettamen.

Yuɣ lḥal deg teswiɛt-nni kan, unaflas-nni seg-sen iruḥ daɣen si tama-s yejmeɛ-d ayen akk yesɛa d tiktabin tuɣrisin yesserɣ-itent deg umraḥ n temdint, yegra-d seg yimiren ur yettamen ula s kra.

1 Askasi: asqerdec, ambaddel n tmuɣliwin (débat).

2 Afakul d ayen s wacu yezmer yiwen ad iqenneɛ win ukud yeskasay (argument).

3 Amuɣel d win yeddan d wayeḍ deg ukabbar neɣ di kra n temsalt (partisan).

4 Irebbiten (dieux).

5 Azadaɣ anda εebbden medden (temple).
Asmi d-tlul Lmeḥna-w ssuṭḍeɣ-tt s uyefki n leḥṣan, ɛawzeɣ fell-as s tiṭ n tayri d leḥnana.

Dɣa tegma akken yakk igemmu kra yettidiren... tekseb ccbaḥa terna tazmert, tezga teǧǧuǧeg.

Akka ihi i ḥemmleɣ Lmeḥna-w tḥemmel-iyi, nerna nḥemmel ayen i ɣ-d-yezzin di sin; acku Lmeḥna-w tella ḥninet, d aleqqaq wul-is; dɣa ula d nekk rriɣ ul-iw d aleqqaq, uɣaleɣ daɣen d aḥnin.

Nekk d Lmeḥna-w, nella m’ara nettmeslay nettarra tirga d afriwen iss i ttafgen wussan-nneɣ, nettarra-tent d timura i wuḍan-nneɣ; acku Lmeḥna-w tella tessen-as i wawal, iserreḥ yiles-is; daymi serrḥeɣ ula d nekk i yiles-iw armi uɣaleɣ ssneɣ-as i wawal.

Nekk d Lemḥna-w, nella yal m’ara necnu ttebdaden-d lǧiran ɣer ṭṭiqan akken ad ḥessen i ccna-nneɣ, acku ccna-nni-nneɣ yella lqay am yillel, yessewham akken ssewhament ccfawat.

Nekk d Lmeḥna-w, nella m’ara nleḥḥu ttqeyyinen-d deg-neɣ akk medden s wallen-nsen yettirriqen d tayri d ttewḥid, zgan la heddren kan fell-aɣ s wayen akk i ssnen d awal aziḍan; maca ɣas akken, llan daɣ wid i ɣ-d-yettmuqulen s tismin, acku Lmeḥna-w tella d tin yettuqadren, daymi zgiɣ ttzuxxuɣ yess.
Syin, Lmeḥna-w tuɣal temmut am akken yettmettat kra yettidiren, dɣa griɣ-d weḥd-i, rriɣ-tt ala i uḥebber d umeyyez.

Tura ma nniɣ-d kra ttɛettibeɣ ula d imeẓẓuɣen-iw. Akken bɣuɣ cewwqeɣ, ur yelli w’ara yi-d-iḥessen.

Ma m’ara iliɣ tezziɣ deg iberdan, ttɛeddin akk yiwen ur d-yecliɛ deg-i.

Dɣa d acu kan iss i ttṣebbireɣ iman-iw, d leṣwat-nni iwumi selleɣ deg targit la s-qqaren :

— Muqlet, muqlet !... dayi i yeggan wergaz-nni iwumi temmut Lmeḥna-s.

63
Ma d asmi d-ilul Lferḥ-iw, wwiɣ-t gar iɣallen-iw uliɣ senning uxxam la ssawaleɣ qqareɣ-asen :

— A lǧiran... a kra n win ssneɣ... yya-w ad twalim, atan ilul-d Lferḥ-iw assa ! ddut-d ad teẓrem amek i meqqer Lferḥ-iw yettaḍsan i yiṭij.

Dɣa wehmeɣ amek armi yiwen ur d-yusi ad iwali Lferḥ-iw !

Rnan ɛeddan akken sebɛa wayyuren nekk la ttaliɣ ṣṣbeḥ tameddit sennig uxxam akken ad xebbreɣ medden s Lferḥ-iw, maca werǧin i d-iḥess ḥedd i ṣṣut-iw ; ihi negra-d nekk d Lferḥ-iw d iwḥiden, unfen-aɣ akk, yiwen ur d-yecliɛ deg-neɣ.

Syin mi d-yezzi useggas fell-as, Lferḥ-iw yuɣal yulwa, simmal yettiwriɣ wudem-is, imi ulac ul i t-iḥemmlen ala ul-iw, neɣ imi i t-yessudnen ala imi-iw nekk.

Akka i yemmut Lferḥ-iw s lxiq ɣer tagara, uɣaleɣ ttmektiɣ-t-id kan m’ara d-mmektiɣ Lmeḥna-w.

Maca aktay nekk cubaɣ-t s iferr-nni kan n lexrif i d-yestewtiwen taswiɛt mi t-ihuzz waḍu, syin yettɣib yiwen ur s-isell.
Ddunit taneblalt¹

Ay illu² n terwiḥin iḍaɛen... a win iḍaɛen gar yilluten... ḥess-iyi-d!

A lmektub aseɛdi i d-yelhan yess-neɣ nekni s imeslab akked terwiḥin yettmenṭaren, ḥess-iyi-d!

Aql-i tezziɣ gar wid ikemlen, maca d nekk i ixuṣṣen akk gar-asen.

Nekk, amdan-nni yemmugen ala s nnmarat, icuban ɣer wagu meqqren ideg yexleḍ kra yellan d aferdis³, aqli-yi-n la ttaẓeɣ s udemmer kan gar yegduden yessulin isuḍaf-nsen, igerrzen tuddsiwin-nsen, wid iwumi ṣubent tikta, uɣur heyyant tirga, imi uran akk timuɣliwin kesben deg tektabin.

A Rebbi, neɣ widak lxir-nsen s leḥsab, cceṛ-nsen s lmizan, ttjerriden deg tezmamin ula d ayen akk ur nettak lewhi la ɣer lxir la ɣer cceṛ.

Dayi ussan d wuḍan beṭṭun-ten ɣef tsemhuyin ideg tettemgarad tikli, i sselḥawen kra n yilugan akken ur nqebbel ula d yiwet n tuccḍa.

Dɣa kra yexdem yiwen, ama yečča neɣ yeswa, yeṭṭes, yerra talaba ɣef yiri-s, neɣ ula ma yeɛya; ilaq kulci s lweqt-is.

1 Ayen yellan d aneblal d ayen ikemlen, ur nxuṣṣ di kra, i d-yusan akken kan i t-imenna ḥedd (parfait).

2 Illu: ayakuc, arebbit (dieu nm).

3 Aḥric amecṭuḥ maḍi i yebnan kra n tɣawsa (élément).
D lxedma neɣ d urar, d ccḍeḥ neɣ d ccna neɣ d asgunfu syin i win yebɣan; kifkif, ilaq ala ma yewweḍ-d lawan.

Akka, d ameyyez kan ɣef wannect-nni, d aḥulfu s wayen yelhan, syin d tarewla ɣef uxemmem d uḥulfu s yiwen akken n yetri i d-yettalin dihin sennig yigli1 ibeɛden.

D aɣurru n lǧar s taḍsa n wuglan, d amuddu n isefken s ufus imeɛnen, d acekkeṛ n wiyaḍ s lemḥadra kan, d tuzzma-nsen s ḍḍrafa, d aqbaḍ n kra n terwiḥt s yiwen wawal, d aserɣi n tfekka s usuḍu kan; syin d asired ifassen mi yekfa yiwen ccɣel-is.

D tayri s webrid ineǧren yakan, d tukksa n lxiq am akken kan i t-ttekksen medden, d aɛbad n yilluten akken iwata lḥal, d akellex i ccwaṭen s txidas; tettuḍ kra din ɣer tagara am win iwmi temmut tektawt.

D asugen s ssebba, d aweḥḥed s yiswi, d anecraḥ s ttawil, d aneɣni di lḥerma, syin d aferreɣ n lkas akken ara yeččar azekka-nni.

Annect-a yakk a Rebbi yettuheyya-d s uḥezzeb, ilul-d s wul-is, yekker-d s tseddi, yelḥa s yilugan, iwelleh-it leɛqel, syin yettwanɣa yerna yettwamḍel s tarrayt i yuran deg tnecret; dɣa ula d iẓekwan i tdel tsusmi daxel.

1. Igli, iglan: lxiḍ anda iḥebbes wayen i d-yettbinen i tmuɣli ɣer lebɛid (horizon).
n terwiḥt n wemdan yettaf-iten-id lḥal ttuɣeḍmen¹ ttusuḍnen².

D ta ihi i d ddunit taneblalt ideg ssuduren³ ayen akk yelhan, tin akken yeččuren d takunin⁴ meqqren, agummu yewwan akk deg tebḥirt n Rebbi, tikti tageɛmirt n umeɣrad⁵.

Maca d acu xeddmeɣ dayi a Rebbi, nekk i icuban s aɛeqqa-nni kan azegza ur neṛwi tugmin-is? nekk i d-iruḥen am tzawwa⁶-nni tameslubt ur nerri la ɣer umalu la ɣer usammar... am uceqquf dɣa i d-iqecren si kra n umtiweg⁷ ireqqen...

Acu xeddmeɣ da ay illu n terwiḥin iḍaɛen, a win iḍaɛen gar yilluten?

|1|Γḍem : ɛeyyen s kra n tira neɣ s wayen nniḍen (marquer).|
|---|---|
|2|Suḍen kra : efk-as uṭṭun deg leḥesab (numéroter).|
|3|Suder : seqdec neɣ ečč kra n ufaris (consommer).|
|4|Takunt : si tmcq, leɛǧeb, ayen ur nettwafham deg ugama yeffɣen i tannumi (miracle).|
|5|Ameɣrad : ddunit merra d kra n wayen akk yellan (univers).|
|6|Lḥala n tegnaw yenhewwalen s waḍu (tempête).|
|7|Agerbuz ur nettak tafat s yiman-is deg yegnni, yecban Lqaεa (planète).|

# Agbur

# Tazwart

.......................................................................7

# Amek armi qqleɣ d ameslub

.....................................10

# Rebbi

.........................................................................12

# Amdakel

....................................................................14

# Lexyal n tebḥirt

.........................................................16

# Tid iteddun ṭṭsent

......................................................17

# Aqjun amusnaw

........................................................18

# Sin imeɛkaf

...............................................................19

# Wi yettmuddun d wi d-iteṭṭfen

..................................21

# Iman-iw yebḍan ɣef sebɛa

........................................22

# Ṭṛaḍ

...........................................................................25

# Ikɛeb

.........................................................................27

# Tiḥeṛci ugellid

...........................................................28

# Amaleh

......................................................................30

# Tadfi-w tamaynut

.....................................................32

# Tutlayt nniḍen

...........................................................33

# Taṛemmant

................................................................35

68
# Sin iseknan

................................................................37

# Tlata n tweḍfin

..........................................................38

# Win yeqqazen iẓekwan

.............................................39

# Γef tedrujin ufakan

...................................................40

# Tamdint yettubarken

.................................................41

# Illu n Lxir d yillu n Cceṛ

...........................................43

# Tirẓi

..........................................................................44

# Iḍ d umeslub

.............................................................46

# Udmawen

..................................................................49

# Ill ameqqran

..............................................................50

# Imsemmeṛ

.................................................................54

# Amesnallun

...............................................................56

# Lxiq ameqqran

..........................................................57

# Yenna-yas uzeɣbub

...................................................59

# Tiṭ

..............................................................................60

# Sin imassanen

...........................................................61

# Asmi d-tlul Lmeḥna-w

..............................................62

# Ma d asmi d-ilul Lferḥ-iw...

.....................................64

# Ddunit taneblalt

........................................................65

# Agbur

........................................................................68

69
© 2016 Tighzert . S

Asebter n wedlis-a deg Facebook :

Facebook/Ameslub

Anermes d umsuɣel :

Facebook/Samir. Tighzert

Ablug n umsuɣel :

Timuɣliwin

70
