# Leɣrur, tibratin

tullist n :

# NAǦIB MEḤFUḌ

Tasuqilt sɣur :

Samir Tighzert
# Leɣrur, tibratin

Tullist n Naǧib Meḥfuḍ

Tasuqilt sɣur Samir Tiɣzert

# Azwel anaṣli : خيانة في رسائل

# Taẓrigt Internet

© 2019 S. TIGHZERT
— D wa i d ugur amenzu ara d-temmager tayri-nneɣ ! Acḥal tuɣ i yi-yeqreḥ lefraq-nni isehlen… i kem-id-cedhaɣ, neɣ i yi- yenɣa ttnefcic !... ma d rrwaḥ-a ɣer Qana d ajdid akk ɣer ɣur-i. Ata yesseɣli-d deg ul-iw yiwen n leḥzen werǧin i s-ḥulfaɣ. Wissen ihi m’ad tbeddleḍ rray ?

— Lemmer am nekk ur d-ttmenniɣ asikel-a, ur s-qqareɣ xir ad d-lhuɣ d ccetwa deg leɛli n Ṣṣaɛid1 mi ifat zhiɣ da deg lqerb-ik ; tili awufan ad tkemmel temlilit-a ! Meɛna d acu ara d-xedmeɣ ? d baba i yebɣan, i ixeddmen akka segmi yewwi tastaɣt2. Yennum yal tegrest ilaq ad iruḥ ad d-yesɛeddi ayyur neɣ sin deg Qana, ɣur ɛemmi-nni ixeddmen d ṭṭbib.

— Ahat zemreɣ ad d-ssugneɣ takunin3 deg allaɣ, ur d-ssuguneɣ amek ara tili tudert-iw deg sin-a n wayyuren i d-iteddun, acku s tayri-m kan i ɛaceɣ, ma d timlilit tuɣal-iyi d tannumi, yess kan i sgunfuyeɣ ma lliɣ ɛyiɣ neɣ i txessi tmes n ccuq-iw. Amek ihi ara xedmeɣ, acu ara yilin di lɛewn-iw ?

Dɣa tsers yiwen ufus d axemri ɣef tayet-is, tesself-as deg lḥenk-is s yixfawen iḍudan-is, tuɣal testewtew-as s ameẓẓuɣ, tenna :

— Lukan ur kriheɣ annect-en, ad k-d-iniɣ err kan tablaḍt ɣef ul-ik tedhuḍ s wayen nniḍen, acku s ṣṣber-nni yelhan kan ara

1 D tamennaṭ i d-yezgan deg unẓul n Maṣer.

2 Tastaɣt : lantrit.

3 Takunt : seg tmcqt, leɛǧeb, ayen ur nettwafham deg ugama, yeffɣen i tannumi (miracle).
neṭṭef alamma tekfa teswiɛt-a n lbeɛdan u ad nuɣal ad nemlil. Yerna ɣas akken, nekk ad k-d-iniɣ ay a sseɛd-ik, a yir ẓẓher-iw !

— Amek meḥsub ?

— Teẓriḍ nekk segmi ara ɣibeɣ ur ferrḥeɣ s tira-k, acku ur tezmireḍ ad yi-d-taruḍ ; uma kečč ad k-id-yaweḍ kan ustewtew n wul-iw yal m’ara afeɣ tagnit akken ad k-d-aruɣ ciṭṭ s tuffra. Anwa yesɛan ihi ẓẓher deg-neɣ ?

— D win kan izemren ad d-yini kra akken ad yekkes ɣef ul-is. Yenna-d akka, idel-d udem-is  yiwen usigna berriken. Yesmeɛḍel, yuɣal yesteqsa-tt :

— Tesɛiḍ arraw n ɛemmi-m ?

Dɣa mi tesla i wakka tecmumeḥ acmumeḥ-nni i d-yeqqaren tefreḥ imi iga annect-nni d aɣbel, tɛedda terra-yas :

— Ih, llan… maca d igerdan akk. Yerna ɣas lukan akken nniḍen, ur tesɛiḍ ara tagadeḍ a bu tismin, a yiwen uxewwaf… ma d tura awi-d imi-k ad k-beqqiɣ sslam, u ad nernu ad d-nini deg sin awal-nni ijerrḥen ulawen : « Qqim di lehna. »

Seg uzekkuya, atan ad ilin deg Qana sin n medden i iɛzizen fell-as : taḥbibt-is Σayda, d umdakal-is n temẓi, aselmad Ḥmed Merzuq ukud tuɣ yeɣra zik, i yesɣaren tura deg Qana. Maca ma yettnermis d umdakel-is s tebratin, akked teḥbibt-is ur yezmir, imi tayri-nsen tella mazal teffer, ur tewwiḍ imawlan.

Mi ɛeddan rebɛa n wussan ɣef usikel n Σayda, atta dɣa tewweḍ-as-d sɣur-s tebrat :

« Wehmeɣ deg lxiq-a i yi-yenɣan ɣas yid-i i telliḍ… ih, aql-ik yid-i, taswiɛt mačči teǧǧiḍ-iyi, ama deg uhetwir n wass neɣ deg tsusmi n yiḍ ; yid-i i telliḍ, m’akken ara fkeɣ tiṭ seg usfaylu n tmacint akken ad waliɣ igran-nni ur nettfakka d tezdayin yembaɛaden ta ɣef ta ; yid-i, ɣas ma lliɣ gar wat uxxam n ɛemmi la smeḥsiseɣ i lehdur-nsen, ttarraɣ-asen, neɣ la ttaḍsaɣ d wa akken selleɣ i wayeḍ ; yid-i yal taswiɛt, deg yal
amkan ; amek ihi ur k-id-tejjmeɣ neɣ ur d-gerriɣ deg lweḥc d wuzu segmi beɛdeɣ fell-ak !

« Yerna ɣur-k ad s-tiniḍ d aɣfal i ɣefleɣ ma ur k-d-uriɣ ara zik ; ata uxxam n ɛemmi yeččur d igerdan, ur yi-ttaǧǧan ad snuffseɣ ula dqiqa weḥd-i. Dɣa imeslayen i d-yeddan deg lkaɣeḍ-a llan ffɣen-d seg iḥulfan- iw, yejmem yes-sen wallaɣ-iw, ḥuzan akk isyafan¹-iw, rniɣ ḥefḍeɣ-ten awal s wawal uqbel ad yi-d-ɣlint tegnatin ad ten-jerrdeɣ s tuffra i tziri n wayyur i d-yettakren iman-is si ṭṭaq m’akken tuɣ yeqqen yiḍes allen ara yi-d-iwalin… Suref-iyi ihi ma ɛeṭṭlent fell-ak tebratin-iw, testeqsiḍ kan ul-ik ma tebɣiḍ, acku cukkeɣ yeqqar-ak-d dima deg umkan-iw ayen ḥemmleɣ ad k-t-id-iniɣ.

« Deg ayen yerzan Qana, ad d-iniɣ teḥma ddeqs-is, ma d ayen nniḍen, nekni aql-aɣ deg lɣerba, lukan ur d ayen yettaf baba deg-s i ṣṣeḥḥa-s, ur t-ttaǧǧaɣ ad yernu da dqiqa. »

Yetwennes ihi akken yezmer ɣer lkaɣeḍ-a ideg yufa kra n ṣṣber d tmedhiwt d lehna.

Yuɣ lḥal amdakel-is Merzuq yella ur iḥebbes ara s unermes yid-s, ɣas ur d-ttawint tebratin-is kra umaynu, meḥsub d tin usiweḍ n sslam kan, ccuq ɣer tmurt, d umeslay ɣef useggas aɣurbiz yettgamin ad ifakk neɣ imuras unebdu i iḥar ad d-awḍen.

Maca tikelt-a yerna-d ayen nniḍen mi d-yura :

« Acḥal d abrid i k-nniɣ belli aql-i ttɛiceɣ da deg Qana am akken iɛac kan baba-tneɣ Adem qbel ad d-yexleq Rebbi seg-s yemma-tneɣ Ḥewwa. Werǧin i d-ṣebbḥent wallen-iw deg tmeṭṭut, ulamma ssya ɣer da ẓerreɣ imdukal-iw ttcewwiṛen ɣer kra uwemmus n lqecc aberkan iteddun akken yekbel ad s-tiniḍ d tagut-nni n ddexxan aneẓẓaw², u ad d-inin muqel tameṭṭut-ihin…

1Asyafa : si tclḥ : ayen swayes yettḥulfu yiwen, yettnermis akked ugama (tawalit, timesliwt, atg).

2 Aneẓẓaw : tanga ideg ggten iferdisen, yemseččen mliḥ, yeqwan… (dense).
« Maca iḍelli yeḍra-d wayen ara yeqqimen deg umezruy n Qana ; ata yusa-d ihi umaswaḍ¹ n tezmert Dr Sami Ḥusni ɣer wurti azayez, dɣa tedda-d yid-s yiwet n tuzyint ur neffir udem-is, thuzz akk tamurt, tezlez-itt ɣef uẓar. Acku netta d abɣas, ur yecliɛ deg ayen qqaren wid i iḥerrṣen iman-nsen, yerna yettaf dima amek ara sen-yerr ṣṣerf i wid yebɣan ad farṣen kra, armi yuɣal d amedya i medden. Ur iɛeṭṭel ara ihi yekker lexber, yewweḍ imeẓẓuɣen, dɣa aten-a uzzlen-d akk yemrisen² ɣer wurti, gar iselmaden d ijenyuren d imarayen, teddun-d ttṣewwiben tikrabaḍin, ttseggimen iṭerbac ɣef yiqerra ; lukan teẓriḍ tibḥirt-nni imir, ad s-tiniḍ d kra n wurti deg Heliopolis³ neɣ deg Qser-Nnil.

« Yiwet akken n tlemẓit deg-s, tecbeḥ, tettawi yid-s tafenda ḥlawen n Lqahira ; anef ihi i tneẓruft n Qana ad tefreḥ s rriḥa-s yeṣfan… »

Dɣa yedduqes wul-is mi yeɣra tabrat-a, imi ur s-d-yegri din ccekk ɣef lal n zzin-a yesheblen arrac n Qana.

D lewhayem aten-a wawalen i d-yewwin lferḥ d lǧerḥ ɣef tikelt, ulamma yugar deg-sen lǧerḥ. Yefka-tt lḥal yeɛni ad tezhu Qana d wid tt-izedɣen s teḥbibt-is u ad yeqqim netta deg Lqahira la d-yeggar fell-as nnhati ?

Iɛedda ihi ad yaru i umdakel-is u ad s-yini belli tinna yessengugin akken Qana d taḥbibt-is n wassa, d taxḍibt-is uzekka ; maca iɛawed yerra aḍar, seg akken yella kra deg ul-is i s-yennan tif xir ma yeffer kullec, u ad yeḍleb kan seg-s ad s-d-yeḥku fell-as imi tuklal ad d-awin fell-as awal deg sin.

Baqi ikukra ciṭuḥ, yesteqsa gar-as d yiman-is ma mačči d asɣalli⁴ ara yesɣalli ɣef teḥbibt-is !

1 Amaswaḍ : win yessefqaden i wudusen izuyaz am iɣerbazen, sbiṭarat, atg. (inspecteur)

2 Amris : win ixeddmen ɣer ḥedd, ɣer kra n tkebbanit.

3 D yiwet n lḥuma deg Lqahira, qqaren-as s taɛrabt Miṣr-al-Jadida.

4 Yesɣalli yiwen : yeqqel d aɣalli, am win ara tceyyeε kra n tmurt ad d-yawi sser n tmurt-iḍen taɛdawt (espionner).
D ayen iǧuzen yeɛni deg isuḍaf n tayri ?

Mačči tif xir ma yeṭṭef iman-is ur tt-ireddu¹, ur yettcukku deg-s ?

Maca nndama-yi i yendem taswiɛt, ur tessaweḍ ara ad tessens ayen akk irekkmen deg ul-is d iḥulfan berriken ; yesṭaxer-itt ihi ɣef uqerru-s, yura i umdakel-is akken tuɣ i d-imeyyez deg uferfud-nni amenzu.

Mi iɛedda kra, tewweḍ-as-d tebrat-iḍen sɣur umdakel-is, yenna-d deg-s ɣef Σayda :

« Kullec ibeddel, ama deg Qana neɣ deg tudert-iw nekk. Ur teqqim Qana d aẓekka-nni kan ilem, yessewḥacen s yimi-s i d-yeldin ; ur teqqim daɣ tudert-iw d taɣufi²-nni d karuh ur nkeffu. Ih, imi qqleɣ ttekleɣ belli yal tameddit ad d-ẓreɣ udem-nni acmamaḥ ur neffir, d-iḥeyyun ayen immuten deg terwiḥin irennu yettarra-d asirem… annaɣ ay tecbeḥ, ay temleḥ !

« Tura ɛelmeɣ d yelli-s n gma-s umaswaḍ n tezmert, neɣ lḥaṣun d aya i ɛelmen deg Qana s umata, ladɣa ilemẓiyen. Ččan-tt akk s wallen, yerna ahat d dderz-a yekkren ara yeǧǧen ibabaten ad asmen ciṭuḥ u ad ɛefsen ɣef wansayen n Ṣṣaɛid d wid tt-izedɣen, akken ad ǧǧen yessi-tsen ad ffɣent w’ibɣun iẓer-itent ; yerna ayen i d-yellan d nekni ara ifarṣen.

« Ur ttagad ɣef gma-k, imi d asaḍ³ abɣas ur yettezwir ḥedd ɣer kra ; atent-a dɣa wallen-iw ttɛeddint gar tiyaḍ merra akken ad d-jebdent tid-is nettat, ihi ur tettɛeṭṭileḍ ara teẓreḍ anda i t-ttrajunt tnutam⁴ i s-yeffer lmektub ! »

D acu akka i d-yeqqar Merzuq ɣef allen-is i d-ijebbden tid-is ? Tura allen-is netta anef ad d-jebdent ayen bɣant… ma d tid n

1. Rdu ḥedd d turda : seɣleḍ, sukkes-d i ḥedd tuccḍa neɣ cceṛ i yexdem (accuser).
2. Taɣufi : si tclḥ : amullu n win ur nesɛi ara yexdem neɣ yettrajun kra iḍulen (ennui, dégoût).
3. Asaḍ, isaṭṭen : win yemgaraden ɣef wiyaḍ s tebɣest-is d temqidra i yuklal ɣef wayen i d-yettḥelli (héros).
4. Tanatamt, tinutam: si tclḥ, ayen i d-yettasen ur yebni ḥedd fell-as (surprise).
temdakelt-is, ayen ara ttwajebdent neɣ ara s-rrent ? Wissen m’ad yili d tamuɣli kan tamelsit i d-yeɣra Merzuq akken i s-yehwa s ttnafxa-s d wayen i yebɣa ? Acku werǧin i yekkis laman deg Σayda ; d acu, ur ilaq ad yettu daɣen belli amdakel-is yesɛa kra n wallen akken icebḥen, yeqwan, d tuqqsa i teqqsent wi tent-imuqlen, yerna — nnig wakken — d aselmad s leqder-is, seg wid yesɛan igerdasen ɛlayen, i yettraju yimal yelhan. Uma netta d axeddam kan n menwala, d lbak kan i d-yewwi, ur s-iban kra ɣer zzat. Yezmer ihi lxilaf am wa ad ibeddel kra deg tayri ?

Yeɣli-d fell-as leḥzen d ameqqran, yuɣal si layas am umɣar-nni awessar yesfilliten ala i cceṛ, yerna iḥuss s ssem n tismin yebda la d-yettruḥ seg ul-is, yesluɣu-yas idammen… annaɣ… atent-a tura tirga-s d usirem-is deg lmizan…

Maca ussan-nni kan tewweḍ-as-d tebrat sɣur Σayda, dɣa yebda la tt-yeqqar s lḥir, iɛawed-as acḥal d tikelt, yufa ur temgarad ɣef tmenzut-nni, ihi yekkes-as ccekk, yuɣal-it-id laman, yerna yeɛreḍ acemma n ḥellu d ṭṭmana, ayen i t-yeǧǧan ad tent-yerr kan ɣef umdakel-is i t-igren deg lmeḥna, yessekecem-as yir aḥebbiṛ ; maca tɛedda kan ssmana tewweḍ-as-d tebrat-iḍen sɣur umdakel, yenna-yas-d deg-s :

« Amen belli aḥulfu-nni tura mačči kan deg yiwet n tama i yella, acku allen n teqcict-nni — iwumi qqaren Σayda — uɣalent dehhment-d gar warrac nniḍen akk iḥeḍren akken ad ḥebsent ɣur-i nekk. Yal m’ara iliɣ din, ttwaliɣ deg udem-is yiwen akken n lebɣi d umenni i tbeqqu ad teffer s welɛab i tt-tleɛɛeb am tin ur necliɛ di kra, la qqareɣ deg allen-is tiririt timexfit i d-tettarra i yiznan-nni-inu ireqqen ur nessawal, delluɣ maḍi tikwal ɣef ucmumeḥ d amecṭuḥ deg imi-s, yerna ahat d nekk i d-tqessed m’akken ara tlaɛi ɛemmi-s neɣ ḥedd seg imecṭaḥ-nni-ines s ṣṣut ɛlayen. Ur ilaq ara ad twehmeḍ deg ayen i k-qqareɣ acku stḥerṣeɣ fell-as, anda teqqel ad yi-taf din ; la tt-ttlaɛiɣ s ṣṣut xfifen i d-yettbinen ala
ɣef yicenfiren-iw ma ḥerrken, ttcewwiṛeɣ-as s ucetki d uraju, armi yiwwas mi tella tettqeṣṣir d yiwen akken weqrur si tarwa n ɛemmi-s, sliɣ tenna-yas, neɣ tenna-d i nekk, ma tebɣiḍ : « Segmi ara d-tekkreḍ kečč d atbaɛ sdeffir-i ! amek ara k-teḍru ihi asmi ara uɣaleɣ ?... », dɣa rriɣ-as akken ara d-tsel, nniɣ-as : « Ahat ur tettuɣaleḍ ara !... » Awal-a yesɛa lmeɛna-s sɣur ilemẓi ur nezwiǧ, yellan d axeddam am nekk, yerna ẓriɣ yewwi-d lḥeqq-is. Ftu-yi-tt-id ihi tura, imi d kečč kan i d ṭṭbib yessnen lesrar-iw ; amek ? ad kemmleɣ neɣ ad s-iniɣ kan icaḍ-iyi ayen ɛerḍeɣ seg tadfi¹-ya tamelsit u ad zziɣ s weɛrur i lemḥibba ur nḥellu s lɛeǧlan ?… ma d agummu n tayri tura ata yewwa yekna-d, yettraju kan w’ara t-id-yekksen. Acu tenniḍ ?...

A ṭṭlam i d-yeɣlin… a lǧerḥ aqejjam… yeḥṣa di rrayeɛ kan i yebɣa ad yerwel ɣef ayen akka yeqqar, imi s tidet, Σayda d tin iwumi yettuɛer ad teffer lxiq-is ɣas ma teṭṭef deg iman-is telɛeb-itt ur tecliɛ ; thedder akk d medden, tettlaɛi irgazen-nni ireẓnen maḍi, ttarrant wallen-is tiririt yeffren… yerna efk-as kan tiqsiḍin n zzwaǧ…

A ṭṭlam i d-yeɣlin ihi, a lehzima ineqqen… maḍi kan imi d netta i yebɣa umdakel-is ad t-yerr d rray ɣef lmerta n wul-is… ad d-yelfu yettraju seg-s ad yegzem lxiḍ-nni n tisist iɣer mazal ṭṭfent tirga-s d lehna-s. Ẓer dɣa atta tqejjimt ! Yezmer yeɛni ad yeɛreḍ ad d-yemneɛ lehna-s ma yenna-yas tidet i Merzuq yerna yettkel ɣef tfenṭazit-is d laman-nni akked trugza iss i t-yessen. Maca yeṭṭef ɣer nnif-is i s-yugin ad yili d amattar n tmella² deg tayri, netta la iteddu s yiwen uɣeǧǧaj³ yessḍen ɣer ǧahennama n lmeḥna, am win d-imennan times ; dɣa yenna ilaq kan ad yesɛeddi tayri-s deg usekyed-nni qessiḥen akk, syin ha d lǧenna

|1|Tadfi : addad deg yella, neɣ ayen iss i yettḥulfu win iwumi yeɛǧeb lḥal, i yestbennen kra... (plaisir)|
|---|---|
|2|Tamella : rreḥma.|
|3|Aɣeǧǧaj : si tclḥ, lebɣi, aḥulfu n win yebɣan neɣ i d-icehwan kra (désir).|

n laman ara d-yemlil, ha d ǧahennama uɛettub. Daymi itebbet iman-is, yura i umdakel-is :

« Ma twalaḍ agummu n tayri yewwa, ɣas kkes-it-id kan ur ttkukru, acku d ta i ddunit, win ur nxerref deg tayri yewwan, deg nndama ara yettdubu ; ẓdem kan ihi ur ttḥebbiṛ i wayen ara d-yeḍrun ɣer lebɛid, tezhuḍ s tayri deg lɣerba-nni n Qana war ma tgiḍ azekka d anezgum. Acu kan, ur tettu ara ad yi-d-txebbreḍ s wayen akk i d-yettnulfun, imi tura uɣaleɣ s ccuq i ṭṭafareɣ taqsiṭ-a n tayri-k. »

S ṣṣber d layas meqqren ihi i yerja tiririt n wemdakel-is, armi iɛedda lweqt yewweḍ-as-d sɣur-s lkaɣeḍ ideg i s-yenna :

« Ṣaḥḥa deg-k a bab n leɛqel, d rray iṣuben ! Xedmeɣ a gma akken i d-tenniḍ, fkiɣ-as ttiɛad s ustewtew, dɣa ruḥeɣ iḍelli ṣṣbeḥ ɣer umkan, akken tḥeyyreɣ gar wamek tḥeqqeɣ d wayen ccukteɣ, neɣ ini gar layas d usirem ; maca a lferḥ-iw mi tt-ẓriɣ tɛedda-d ! Yerna, tidet kan, tella tkukra, tban-d texleɛ, ulamma amḍiq-nni tuɣ yexla, i laman kan i yeɣɣar deg tuffra ɣef allen iɛussen. Tesderɣel-itt lxelɛa-nni armi ur d-terri ddhen-is mi d-tekka zzat-i, nekk yellan ḍelqeɣ afus-iw ad s-wehhiɣ, nniɣ waqil ur ɣer usiher¹-iw i d-truḥ. Ḍefreɣ-tt ihi, rriɣ-as ssalam rniɣ tebbteɣ-tt, armi d-tenṭeq la tettergigi, tenna-d :

« — Ur ẓriɣ amek i d-usiɣ… amek uɣeɣ awal-ik… aql-i ttergigiɣ…

« Dɣa kkseɣ-as ɣef lxaṭer, srekdeɣ deg tergagayt-is akken la ttqeṣṣireɣ yid-s s wayen akk i y-id-yusan d awal iweznen, armi s-iruḥ jjiɛran, yuɣal-itt-id laman.

« Aṭas i nmeslay, neɣ ahat nnig waṭas ; lukan tura ad bɣuɣ ad k-d-iniɣ acu i d-newwi merra d awal, ur ttfakkiɣ ur yi-d-keffun lesṭur. Ilaq-ak kan ad teẓreḍ belli d taqcict icebḥen, iḥeṛcen, ukud yelha iɣimi, yerna teṛwa leɛqel, ɣas akken d tin yettḥussun nezzeh, yugar ɣur-s uḥulfu-nni rqiqen d tikli deg usugen. Teẓwer dɣa amek i d-tezzi i tikti-nni n zzwaǧ, ihi ddiɣ-as deg urar, ruḥeɣ-as kan s leḥdaqa d tefses akken ur tettekkes

¹ Asiher : ttiɛad
maḍi ṭṭmeɛ, ur s-ttakeɣ kra n lweɛd ; syin mi nekker ad nruḥ kkseɣ-as-d yiwet n tsudent tkad-iyi-d d tin i d tamenzut deg ddunit-iw seg akken ḥlawet…

Dayen tura, tekfa targit, yemmut usirem, imi atta tɛewwel-d ɣef ul-nni-ines yeẓran acḥal d lferḥ n tayri, ad d-yegri tura deg layas d lɣiḍ.

Yerna ula d tibratin-is nettat ḥebsent, maca iẓerr akk amek ttɛeddin wussan-is deg tid n wemdakel-is i s-d-yettawḍen ta deffir ta.

Yenna-yas dɣa deg yiwet :

« Aql-i — s ugezzul — deg lehna tameqqrant, tuɣal ɣur-i tudert teččur d zzhu d tumert, imi tura d Σayda i sɛiɣ d lwens-iw deg tasuft¹ n lɣerba-yi ẓẓayen d lweḥc-is ; dɣa yal m’ara d-mmektiɣ belli ssya ɣer wayyur ad ttuḥermeɣ deg tadfi-ya merra, yettcib uqerru-w si lhemm, ihi u ad tt-id-ḥemmẓeɣ ɣur-i s uramsu², la teddmeɣ kan seg-s tisudan amzun jemmɛeɣ-tent i wasmi ara d-yaweḍ beṭṭu. Ma d nettat tɣill ur tettuɣal ara ɣer Lqahira, neɣ ad truḥ kan akken ad d-tuɣal i lebda, imi ur teẓri belli sɛiɣ taxḍibt i yi-yettrajun d iseggasen-aya deg Lqahira !…

« Yerna mi d-newweḍ ɣer wakka, ad k-d-iniɣ ; Σayda, d tidet, d yiwet si tid iwmi yefka Rebbi zzin d ṣṣifa, maca fessuset mliḥ i tikli-nni ur nemɛin ; ma d taxḍibt-iw d timsetḥit ireẓnen, yettuṛebban akken ilaq, ihi tin ǧǧiɣ-tt kan i zzwaǧ yerna ferḥeɣ yess. »

Yenna-yas-d deg tebrat-iḍen :

« Suref-iyi kan ay amdakel ɣef leɛḍil-a ur nelli d lebɣi-w. D acu ara k-iniɣ, ma d tudert telha, d tin d tin… d timlilit kan d umeslay, d usuden, d umḥemmeẓ, d usegri n sslam, tuɣaleḍ ar timlilit-nni. Tura attan terɣa fell-i, yal m’ara tɛeddi ssaɛa tettaɣ-itt yiwet n tawla armi

¹ Tasuft : si tmcq, addad n win yellan d aweḥdani.

² Aramsu : tanekra iǧehden n uḥulfu; tayri meqqren (passion).
qrib ad d-neṭqen leǧwareḥ-is, tini-d : ruḥ ɣer baba in’as ayen illan, aql-i d ayla-k i teɣzi n leɛmer.

« D lḥeqq-is ad tmenni annect-a, meɛna mačči kra n wayen imenna yiwen yewweḍ-it… »

Syin yuɣal yura-d, yenna :

« Annaɣ d tannumi i iṣewwben asmeqmeq n leḥya, terra awehhi d aqirri ; atta dɣa tura Σayda tettḥawat kan teqqar ruḥ ẓer baba akken ad yuɣal wayen yellan gar-aneɣ deg tin n teḥlalt d usaḍuf. Tella truḥ ad tili tudert d nettat i d lehna s yiman-is lukan ur d ccwal am wa.

Tidet kan, ufiɣ ɣur-s yiwet n lehna i yi-yeǧǧan tettɣiḍ-iyi nezzeh, la tjerreḥ deg tefrit¹-iw. Ur i-yeɛǧib wamek i tt-bniɣ yid-s ɣef leɣder, nekk i d-iqesden ad tt-ǧǧeɣ, acku di tilawt ur tt-ḥwaǧeɣ ala i tmedhiwt-nni dehhuɣ yess deg lɣerba-yi ibeɛden. Aḥemmel-a-inu icuba ɣer win kan umessikel-nni i d-itekken yal lqerr, akken ggtent tmura i ggten lewɛud-is. Yerna acu di-yenɣan ay amdakel, send-iḍelli mi d-uɣaleɣ sɣur-s, lliɣ qqimeɣ akka ɣer tnarit-iw s leɛqel isewweq la ttmuquleɣ deg idlisen, taswiɛt kan atta tewlaft deg ammud n Ḥmed Cawqi, tuɣ ǧǧiɣ-tt din armi qrib ttuɣ-tt. D tin n texḍibt-iw, s wudem-is ucbiḥ yecrurqen, anda tura sdeffir : « Aktay n takdi² ». D ajelkaḍ n ccedda yessaɣen deg-i times… ad yi-yeɛfu Rebbi kan ayen yezwaren d wayen yegran a taḥbibt !

Ma nniɣ-d ḥusseɣ i wul yefrawes, mačči d lekdeb ; fkiɣ dɣa tiṭ s tɣawla ɣer tewlaft-nni akken dehceɣ, uɣaleɣ ffreɣ-tt ɣef allen, neɣ ahat d allen-iw i ffreɣ fell-as, acku ikad-iyi-d imir teɛlem s wayen xedmeɣ, txeẓẓer-d ihi anexẓur-nni ur nettaǧǧa ad ɛeddin leɣrur. »

Yura-d tabrat-iḍen, yenna :

« Ur lliɣ d aqcic atrar am akken tuɣ nwiɣ, acku lukan d tidet tili ur tthabiɣ leɣḍer, ad izmireɣ i uɣurru u ad di-yishil ad tt-leɛbeɣ s leḥmala

1 Tafrit : ayen yettaǧǧan amdan ad yemḥsab d yiman-is ɣef kra n tigawt, n lameṛ, atg (conscience).

2 Takdi : d tuṭṭfa deg tikli tamezwarut, sɣur win ur nefki afus di kra n tdukli neɣ n leḥmala (fidélité).
i tullas akken i tt-leɛɛben medden s ṣbaḥ-lxir d mse-lxir. Daymi tura aql-i tmeḥḥneɣ s wul-iw yebḍan : ur yi-yeɛǧib ad rẓeɣ lɛahed akked texḍibt-iw, ur hennaɣ s wayen ttafeɣ d tayri ɣur Σayda ur nebxil di kra armi uɣaleɣ nedmeɣ maḍi.

« Yerna tura mulleɣ daɣen, tezga tehlek-iyi tɣufi ; d acu, ulamma aya d ayen yettilin, ur ẓriɣ amek i d-yeɛǧel… Ahat ssebba d aktay-nni n texḍibt-iw, neɣ ma tuɣ mmɣeɣ ɣef Σayda tummɣa n win yelluẓen dɣa summeɣ i yeḥlawen akk deg-s, neɣ maḍi, ad d-yelfu ccbaḥa-nni-ines d tisbiɣt kan yeffren sser-is d leqder-is n tidet. »

Syin yenna-d :

« Tuɣal temlilit lbenna ur tt-tesɛi, acku si tama ɛyiɣ yerna d ayen ur yi-yefki wul-iw, si tama-nniḍen, atta tezga thedder-iyi-d ala ɣef zzwaǧ, ur tberru i tecḍaḍt armi uɣaleɣ ur ẓriɣ amek ara xedmeɣ ; yettfakka dɣa ttiɛad nekni mazal-aɣ deg uzernen-nni ur d-nettawi d uḥraṣ ur nemɛin, la nerggel ɣef yiwen lameṛ, neṭṭalab ssmaḥ ɣef wayeḍ, netta kulci yefḍeḥ. »

Γer tagara yura-d, yenna-yas :

« D tikelt tamenzut ara ɣibeɣ ɣef ttiɛad, yerna ur ttlummuɣ deg iman-iw ; sarameɣ kan ad tefhem belli akka dayen nekk yid-s, imi d ayen ilezmen kan tura mi newweḍ anda akken ilaq ad tefru, ha ɣer yeffus neɣ ɣer zelmeḍ ; nekk ur yi-terri tmara ad xtireɣ, ur bɣiɣ maḍi ; attan texḍibt-iw s ccuq i tettraju ad uɣaleɣ yerna nettat i yeɛzizen fell-i wala timcerwelt-nni tabelheddart, iwumi ur yefki Rebbi ziɣ ala zzin-nni anǧi¹ n lekdeb, ur nettɛeṭṭil yettufwaṛ deg uzwu. Tagara n lḥal, ssya ɣer ssmana taqcict ad tuɣal ansi d-tekka. »

Yeɣra tibratin-a merra — tid n wemdakel-is, amenɣay-is — iɣer yerra ddhen akken ilaq.

1 D anǧi : rb, (deg Bgayet) : yezga-d sufella ; nmgl : amedda.
Yella yettnaɣ d sin iḥulfan : win n leḥzen-nni lqayen, n lɣiḍ, lehzima d tismin, d keffu n usirem i t-yeǧǧan ur yestbennay kra ma yuki, ur yesgunfuy ma yeṭṭes ; akked uḥulfu n wertiḥi i yeɣɣaren i ttaṛ segmi yessaweḍ uɣurru ɣer wayen akka yellan d anehzem, ternuḍ ssṛaya n lehna iraben...

Ur isemmeḥ ula deg yiwet si tebratin-nni ijerrden azemz n zznezla meqqren akk iɣef i d-tɛedda temẓi-s, dɣa iga-tent am tfada¹, iger-itent deg yiwet n lḥila n wuẓer² i yeffer deg umkan n leḥṣan, yerja…

Tuɣal tusa-yas-d tebrat wezzilen sɣur Σayda s yiman-is, la s-teqqar deg-s ad d-yas ad mlilen anda akken nnumen, lawan n tezwa…

Dɣa yeqqim kan yettxemmim axemmem-nni n win yettwaɣen, iwumi yejreḥ wul, armi tt-yefra d yiman-is iruḥ ihi ɣer umkan usiher deg tsaɛet-nni n tannumi, yerna tikelt-a ur yerji ara, yufa-tt din, temmuger-it-id s yiɣallen yeldin d ucmumeḥ inuṛen ; iɛuneq-itt-id dɣa, yessuden-itt ɣef yimi, akken la yettezmumug sennig wul.

Syin mi qqimen wa ɣer wa akken tuɣ nnumen ttɣimin deg ussan-nni n lehna yezrin, yesla tenna-d s lferḥ :

— Yewweḍ-d baqi wass-nni !

Iɛawed-d i wawal-is, yenna : « yewweḍ-d », yuɣal imuqel-itt s wallen yennecraḥen ideg ffrent lewhayem, yenna deg ul-is : « D leɛǧeb, ziɣ i tzemremt ad teffrem ayen iss i tḥussemt a tilawin u ad d-tesbanemt ayen ur nelli ! »

Ma d nettat tenṭeq-d imir, tenna :

— Zemreɣ ad k-d-ḥesbeɣ acḥal d tasint i ɣabeɣ ɣef uxxam s kra yekka lweqt-a iḍulen, awer s-iɛawed kan Rebbi.

1 Tafada : tiwriqin yedduklen seg ixfawen-nsen ideg ttarran leḥsab n wussan deg useggas.

2 Uẓer : tanga swayes mmugen « wacciwen » n yilew neɣ lfil (ivoire).
— Waqil tceɣleḍ deg leḥsab armi ur tufiḍ ad yi-d-taruḍ.

— Testehzayeḍ ?... lukan kan ad teẓreḍ acḥal i yi-d-tettekkar tebrat akken ad k-tt-id-aruɣ ! D tukerḍa kan i d-ttakreɣ iman-iw ɣer yiwen wemkan yeṭṭurfan deg uxxam anda ur yi-d-ẓerren warraw n ɛemmi… yerna ttafen-iyi-d dima, sexsaren fell-i taswiɛt, sruḥuyen-iyi isugnan-nni iqewmen, d yiḥulfan yeḥman, syin ma ifat kfiɣ-tt ur ttafeɣ ara tt-yawin ɣer lbusṭa.

— Ihi yella yuɛer-am ad teffɣeḍ din…

— Tikwal kan, ma ddiɣ d ɛemmi.

— Amek armi ur tetteffɣeḍ ṣṣbeḥ… ɛemmi-m ixeddem, iberdan xlan !

— Lukan xedmeɣ akken ad terwi… netta ilemẓiyen n din d imelluẓa merra ur neswi kra, ur nesɛi ula d iseɣ…

— Akka, yah !

— Ih, ay aɛziz…

— Nekk fkiɣ-asen lḥeqq… amek ara iẓer ḥedd udem am winna-inem ur tkeččem tayri ul-is ! Meɛna d acu i am-xedmen yeɛni armi tḥekmeḍ akka fell-asen s leqseḥ ?

Tessusem taswiɛt, tuɣal tenna :

— Ulac, d lumuṛ kan akka n menwala ur ttaǧǧan yilmeẓyen… mačči d kra… anef-as tura i waya… cukkeɣ nesɛa ayen ɣlayen ugar iɣef ara nmeslay…

— D ayen ibanen… d acu, aql-i sḥassfeɣ dayen kan, imi ata i kteb-iyi ziɣ ur zehhuɣ s tadfi-nni iḍ-a… acku d yemma i yuḍnen, ilaq ur ttɛeṭṭileɣ ara ad uɣaleɣ ɣur-s. Ad tt-neǧǧ kan ihi i tikelt nniḍen.

— Acu k-yuɣen ? Mačči akka i k-ssneɣ ! teqqareḍ-d tehlek yemma-k… yak ur tt-yuɣ wara… neɣ ilaq ad tt-tawḍeḍ tura yakan ?

Imir iḥuss yebɣa ad yeṭṭerḍeq, ahat akken ara yifsus seg urkam yerkem ɣer daxel d tuḥsift i yemḍel ; yenna lemmer kan
yezmir ad yerr i uḥezzez-nni u ad t-id-yefḍeḥ akken ilaq deg tidet-is tucmit yerna ddnub ur t-yettawi, la deg tmella la zzat teɣdemt, imi d lḥeqq-is ma yessufeɣ urrif yewwḍen s ajmam, yerra-d ttaṛ i wul-is yulwan neɣ yemḥeq aɣurru d tissettet. Maca tuɣ yessaweḍ ɣer yiwen usagen ideg ireṣṣa, yerna akken i d netta, d win irekden, ireẓnen, ur d-nesbeyyin ɣer berra, leɛqel i iɣellben deg-s wala urrif ; yerra ihi deg zzɛaf-is, yenṭeq yenna s yiwet akken n talwit weḥd-s :

- A niɣ ɛyiɣ, tceɣɣbeɣ, yettwaɣ-iyi lxaṭer ; lukan ur xaqeɣ ad kem-ẓreɣ, tili ur qebbleɣ ad ǧǧeɣ yemma nettat attan teṭṭef usu… ihi ad tt-neǧǧ kan dayi assa ɣas war lebɣi… ma d tura, ax ad m-d-fkeɣ yiwen usefk igerrzen.
- Lḥila-yi n wuẓer… d acu kan, ad ḍelbeɣ seg-m ur tt-tleddiḍ alamma telliḍ weḥd-m deg texxamt-im akken ad tfarṣeḍ tanatamt tamerbuḥt mebɛid i wallen iɛussen… u ad m-d-iniɣ ar tufat ur nettḍul a taḥbibt…
