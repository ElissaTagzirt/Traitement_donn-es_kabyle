# MOKRANE CHIKHI

# Tasuqilt n wungal n Ɛmara lexxuṣ

# كيف ترضع من الذئبة

#  دون أن تعضك

Amek ara teṭṭḍeḍ seg tuccent yerna ur k-tsett ara

_______________

[1]
# Tidet n Barwiz Menṣur Samadi

Kra n wussan aya ɣer deffir, ssaεa ur tewwiḍ ara εad d ttmanya n tṣebḥit, nekk lliɣ qqimeɣ deg umiṭru rriɣ-tt i ukmaz n wallen, ttnaɣeɣ akked yiḍes-nni i dyettasen s sseba n ubekker. Taswiεt kan ires lbaṣer-iw ɣef yiwet n tlemẓit taṭelyanit, walaɣ-tt themmej deg teḥbult n lpitza annect n ssiwan. Mi tt-walaɣ akken rfiɣ, qrib usan-iyi-d iriran ; ḥemdeɣ Rebbi mi tres deg umkan amezwaru iɣer newweḍ. Aha atta yir tagnit ! Tewwi-d ur izeggel ara lqanun s uεaqeb n kra n win yekkaten akken ad iṣeddeε imdanen iṣelḥen ur nuklal ara, wid yettruḥun yal taṣebḥit ɣer yixeddim, tameddit ttuɣalen ɣer yixxamen-nsen.

Ahat lemḍerra i yes-s d-igellu wučči n lpitza deg umiṭru tugar tin n dexxan. Ttmenniɣ lukan imḍebren ad rren ddehn-nsen ɣer temsalt-a yuεren, ilaq ad lesqen s lεejlan tiplakin yura fell-asent « Megdul wučči n lpitza », ad tent-rnun ɣer tid-nni yemwezzaεen deg tewwura d waṭas n yimukan deg umiṭru, ideg rsen sin n wawalen-nni i d-yessalayen lɣec : « Megdul dexxan ».

Bɣiɣ daɣen ad fehmeɣ : Amek i sεan tazmert yiṭelyaniyen akken ad ččen akk annect-n n urekti ṣbeḥ tameddit ?

-… ?

Ala ! Meqlubi i tṣeḥḥa : tamsalt tcud ɣer lpitza. Nekk kerheɣ-tt, ur cukkeɣ ara yella win i tt-ikerhen am nekk, mačči nniɣ-d akka lmeεna-s kerheɣ ula d wid i tt-itetten ! Aya ilaq ad nemsefhamet fell-as seg tazwara : Nekk ur sεiɣ ara kra n teεdawit d yiṭelyaniyen.

-… ?

[2]
Mačči d tuffɣa ara fɣeɣ i umeslay i d-bdiɣ maca Amedeo, ɣur-s akk i yurez wayen akka d-ḥekkuɣ. Di leεnaya-nwen ṣebret ciṭṭuḥ akken ad wen-dmmeslayeɣ fell-as. Ahat teẓram belli ḥaca Amedeo i sεiɣ d amdakel-iw aḥeqqani di Ruma, tzemrem ad tinim kter n umdakkel, mačči d asbucceε ara tsbucεeɣ ma nniɣ-d serseɣ-t deg umḍiq n Σebbas, gma. Amedeo ḥemleɣ-t mliḥ ɣas ma itett s waṭas lpitza ! Twalam, ɣas kerheɣ lpitza ur sεiɣ ara kra n leḥqed ɣef yiṭelyaniyen.

-… ?

Ẓriɣ ! ẓriɣ ! Ta d tamsalt-nniḍen, ulac akk kra deg-s ma yella Amedeo laṣelis d aṭelyani neɣ mačči d aṭelyani. Acu i d-yewwi ad t-xedmeɣ tura, ilaq ad beεdeɣ s wayen umi zemreɣ ɣef wuguren i d-yettilin s sseba n lkerh-iw i lpitza. Mačči d azeyyed n lhedra i bɣiɣ, kra kan n ledwart aya ɣer deffir iyi-d-staxren deg yixeddim anda lliɣ wama ssirideɣ tiqeslin deg yiwet n rrisṭura i d-iqerben ɣer umraḥ n Navona. Wissen d acu ixeddmen akken ad εelmen belli kerheɣ lpitza!

Dderya n leḥram ! Mbeεd tawaɣit-a, amek ara tamneḍ win ara k-yinin : tilelli n wučči d umeslay d teflest d tugdut qqamen yes-s di tmurt-a !

Bɣiɣ ad εelmeɣ : Ma ad iεaqeb lqanun win ikerhen lpitza neɣ ala ? Ma yella ih, lmeεna-s d lefḍiḥa ur yezmir ad yeffer yiwen, ma yella xaṭi, ihi nekk sεiɣ lḥeq ad ten-carεeɣ akken ad ḍelbeɣ seg-sen ayen akk i xessreɣ.

-… ?

Ur tlaq ara lemɣawla. Samḥet-iyi ad wen-d-iniɣ awal-a :

Lεib-nwen ameqran d aɣiwel. Zzerban tettzuxum yes-s yal ass, tsessem afenğal n lqahwa am akken itess ukubuy afenğal-is n lwiski. Netta ladɣa lqahwa am ttay,

[3]
ur ilaq ara ad t-tesweḍ ɣef tikkelt maca tajeɣɣimt tajeɣɣimt. ihi ula d Amedeo cubaɣt ɣer ttay aḥmayan deg ass semmḍen.

-… ?

Mačči kan d aya, Amedeo amzun d lfakya, ssegrayen yes-s mi ara ččen uččiyennni i d-yesseḍmaɛen “lantipasti” yecban: la bruschetta yemmugen s ṭumaṭic neɣ s uzemmur, umbeɛd ad rnun fell-as učči amezwaru umi qqaren Primo piatto, ideg llan akk wuččiyen yemmugen s urekti, uččiyen-nni ur zmireɣ ad waliɣ ula d tamuɣli am: spagiti, raviolis, fettuccines d lasagnes,… Lḥaṣun lejrida-nsen meqqret. Umbeɛd ad ɛeddin ɣer wučči wis sin umi qqaren les secondi ideg tella lxeḍra akked uksum azeggaɣ neɣ win n uyaziḍ neɣ daɣen iselman. Wi akk d kra n yisallen i d-gemreɣ asmi lliɣ d axeddam deg rrisṭurat n Ṭṭelyan, ɣas uma ur lliɣ ara d axeddam imezgi.

Nekk ḥemleɣ aṭas lfakya, ihi ur wehmet ara deg-i ma cubaɣ Amedeo ɣer lfakya. Lḥaṣun, Amedeo d aẓidan d abninan am tẓurin. Acḥal i lhan waman-nkent a tiẓurin!

-… ?

Netta d aṭelyani neɣ ala? Acu n lfayda i yesεa usteqsi-ya, tenniḍ-d ihi neɣ tenniḍ-d ala ur d-tettafeḍ kra n tifrat. Yerna wi yeẓran anwa i d aṭelyani n tidet? D win ilulen di Ṭṭelyan neɣ d win yesεan apaspur d nnekwa n tmurt-a neɣ d win yesnen mliḥ taṭelyanit neɣ win umi fkan isem d aṭelyani neɣ win izedɣen deg Ṭṭelyan? Tamsalt am wakka tettwalim tekres mliḥ.

-…?

[4]
Ur d-nniɣ ara belli Amedeo d timseεreqt yettεettiben allaɣen. Nekk cubaɣ-t ɣer yisefra n umedyaz ameqran Σumer Xeyyam, akken ad tfehmeḍ lmeεnansen, laqen-ak waṭas n yiseggasen. Mi ara ten-tfehmeḍ, imiren ad yeldi wul-ik tiwwuras i umaḍal, ad ak-d-ɣlin yimeṭṭawen ɣef leḥnak-ik semmḍen. Tura zemmreɣ ad wen-d-iniɣ belli Amedeo yessen mliḥ taṭelyanit, xir n yimelyan n yiṭelyaniyen yemwezzaεen am ujrad deg umaḍal.

-…?

Ḥader ad as-tenwum sekṛeɣ. Mačči bɣiɣ ad ṣubbeɣ di lqima-nwen mi kenweṣfeɣ ɣer ujrad. Nekk ttqadareɣ mliḥ ajrad, netta meqqar yessasay-d lqut-is s leεtab, yettnadi fell-as mebla ma yettkel ɣef ḥed-nniḍen. Yerna acu n dnub i sεiɣ nekk ma yella iṭelyaniyen ḥemmlen asafer d wunag?

Taluft i yessewhamen, d tamusni εlayen i yesεa Amedeo di tutlayt taṭelyanit. Ar tura mazal tekkat deg-i lwehma yal mi ara sleɣ i lhedra n kra n wudmawen n tsertit n tmurt n Ṭṭelyan mi ara ten-id-seknen di lexbarat d tedwilin n tilibizyu. D amedya Roberto Bossisso.

-…?

Σni ur tessinem ara anwa i d Roberto Bossisso? Netta d aqerruy n ukabar umi qqaren "Agafa". Akabar-a yetwassen s lkerh-is i yiminigen imselmen! Yal mi ara t-waliɣ, ikeččem-iyi-d ccek, izeddeɣ-iyi lḥir, imiren ad muqleɣ akka d wakka, kra n tɣawsa walaɣ d tamezwarut zdat-i ad εeddiɣ ad tt-steqsiɣ: "S tidet tutlayt i yettmeslay Bossisso d taṭelyanit?" Ar tura ur ufiɣ ara lğawab ara iyi-iqenεen, ɣas akk aya acḥal d tikkelt i yi-d-nnan i nekk: "Ur tessineḍ ara taṭelyanit" neɣ "Di tazwara ilaq-ak ad tsegmeḍ tutlayt-ik" neɣ "Llah ɣaleb, aswir n tutlayt-ik ixuṣ s waṭas", …atg. Acḥal d tikkelt i sen-sliɣ i yimeslayen-a n lihana mi ara ttnadiɣ ɣef yixeddim deg rrisṭurat uqbel akken ad iyi-ḍeyyren ɣer tenwalt ad ssirideɣ tiqeslin.

[5]
“Waqila tutlayt i tesneḍ a Barwiz d tarda n tqeslin”. Akka i yi-d-teqqar Stifania akken ad iyi-d-tessefqeε neɣ ticki i tebɣa ad iyi-d-tqejjem imi tewwet aṭas akken ad iyi-tselmed taṭelyanit nekk ugiɣ ad lemdeɣ. Nekk ur lliɣ ara d Amedeo, aya iban am yitran n yigenni n Ciraz yesfan. S usḥissef ara wen-d-iniɣ belli mačči ala nekk ur nessin ara taṭelyanit di tmurt-a! Mlaleɣ yakan deg rrisṭurat n Ruma aṭas n yilmeẓyen iṭelyaniyen i d-yusan seg Napl, Kalabriya, Sardinya d Sisilya akked Bari d temdinin-nniḍen n unẓul, ufiɣ-d meḥsub kifkif aswir-nneɣ di tutlayt.

Yesεa lḥeq Mario, aṭebbax-nni n tmersit Tirmini, netta yezga yeqqar-iyi-d: “ilaq ad ẓreɣ qbel Napl syin ɣas ma mmuteɣ! Cfu mliḥ a Barwiz belli akk-nneɣ d iberraniyen i nella di temdint-a”. Di leεmer-iw ẓriɣ argaz i t-icuban, itess ccrab am waman yerna ur t-id-yettawi ara. Yiwet n tikkelt…

-…?

Ih tesεam lḥeq, ad wen-d-meslayeɣ ɣef Mario n Napl di teswiεt-nniḍen. Ayen i ken-yecqan tura d Amedeo, tebɣam ad tissinem kra yellan fell-as. Ugaɣ tebɣam ad tebdum učči n yimensi srid s lfakya! Wa d azref-nwen. Yak qqaren, amectari d netta i d sselṭan!

Ar tura mazal-iyi ttmaktayeɣ-d tikkelt-nni tamezwarut ideg t-ẓriɣ. Yella yeqqim-d deg yimukan imezwura iqerben ɣer tfelwit, ruḥeɣ qqimeɣ deg umkan-nni ilem yellan tama n umkan-is, εeddaɣ ḍsiɣ-as-d, mi εeddaɣ akken ad qqimeɣ nniɣ-as-d awal-nni n tṭelyanit i sneɣ akken: Ciao! Dɣa ala awal-a i ssneɣ. Yerna awal-a yeṣleḥ mliḥ i lemqadra, qqaren-t lawan n temlilit neɣ lawan n umfareq.

[6]
Yella daɣen yiwen n wawal ula d netta s wazal-is, wa d Cazzo ! Ssexdamen-t mi ara yili yiwen yefqeε yebɣa ad yessufeɣ reffu-s, yelha mliḥ wawal-a i wesrusay n leεqel, qqarent-tt tlawin d yirgazen.

Ula d Benedetta tamɣart-nni yettεassan tawwurt, tezga teqqar-it mebla leḥya. Tamɣart Benedetta d nettat i yettqamen s lumur n lbaṭima ideg yezdeɣ Amedeo deg umṛaḥ n Vittorio. Settut-agi i d-nebder, d lḥeml-is ad teffer seddaw n usansur akken ad tennaɣ d kra n win i t-yesxedmen. Acḥal i ḥemleɣ asansur, mačči d tifinyent ay deg-i meεna d lferḥ-iw mi ara rekbeɣ deg-s ad ttmuquleɣ akka d wakka. Ad tennaleḍ s uḍad-ik yiwet n teqfilt atan tuliḍ dasawen neɣ ad tadreḍ daksar, akken daɣen yezmer ad yettwiɣ kečč zdaxel-is tεelqeḍ.

Asansur icuba mliḥ ɣer tudert ula d nettat tettwaɣay, tikkelt ad tiliḍ uwsawen, tikkelt uksar : Lliɣ uwsawen…di lğennet…di Ciraz, lliɣ thennaɣ akked tmeṭṭutiw d warraw-iw, ma d tura aqlin da sedaw n temda…di ğahennama reqqeɣ deg tmes n lxiq d lefraq. Segmi sεeddaɣ da aṭas n lewqat, teqqel-iyi d tanumi turart n tudra d taluyt ɣef usansur.

Akka i derribeɣ leεqel-iw, am win ixeddmen lyuga, meεna yefka-d Rebbi Benedetta tettεassa deg-i amzun d tamcict-nni yessḍen, ḥaca kan ara serseɣ aḍariw deg usansur nettat ad tsuɣ : Guaglio ! Guaglio

-…?

“ Guaglio ”, awal-a d leεğeb i t-tessexdam Benedetta, ahat teẓram belli ” Guaglio ” yebɣa ad d-yini “ cazzo ” s tnapulitanit. Akka iyi-d-nnan waṭas n yinabulitaniyen id wi xedmeɣ. Yal mi ara yi-d-tẓer εeddaɣ ɣer usansur ad tserreḥ i ugerjum-is : Guaglio ! Guaglio ! Guaglio ! Di leεwayed-nneɣ nekni di Iran, nettqadar imɣaren d temɣarin, d lmuḥal ad sen-d-neswiɣ lhedra, ɣef aya ur as-
dttarraɣ ara lehdur ayen tebɣu tini-t-id nekk zgiɣ qqareɣ-as : ” mirsi! ” syin ad wteɣ ad εeddiɣ ur tt-ttmuquleɣ ara ula d amuqel.

iḥeqqa ! Wis ma tεelmem belli “ merci ” d awal n tefransist lmeεna-s tanemmirt?

D Amedeo iyi-d-yennan akka, netta yessen mliḥ tafransist.

-…?

Ssneɣ-t deg yiwen n uɣerbaz ideg sɣarayen baṭel tutlayt taṭelyanit i yiberraniyen i d-yezgan deg umṛaḥ umi qqaren Piazza Vittorio, ussan-nni kan i dwḍeɣ ɣer temdint n Ruma. Amedeo ixulef akk ɣef wiyaḍ, netta yezga iḥedder timsirin i d-tettak Stefania mebla ma ibeṭṭel ula tikkelt. Mačči imiren i εelmeɣ acu i t-yeğğan yeqfez akk akken. Meεna leεceq amzun d iṭij icerqen, ulac win ur nettḥus ara s terɣi-s, leεceq d iken n temẓi am akken qqaren ifarisiyen di lemtel : Ssekra n temẓi tugar tin n ccrab !

Kra n waguren aya ɣer deffir, yefra-tt Amedeo d yiman-is akken ad iεic akked Stefania deg uxxam-is yetwelhen ɣer wurti n umraḥ n Vittorio , yuɣal imiren ur d-yettas ara akk ɣer uɣerbaz, ur yuḥwağ ara am nekk ad yelmed timsirin timezwura netta dayen iεedda-yasent. Meεna nezga nettemlil, meḥsub yal ass ntess akken l’cappucino neɣ ttay di lbar n Sandro.

Sandro d amdan n lεali meεna yeshel akken ad t-id-isefqeε yiwen, icaḍ-ak ad astiniḍ : ” Taḥya Lazio ! “, imiren ad tesleḍ i wayen umi ara d-yebru yiles-is.

Ma yeẓra-d ɣur-k kra n limaṛa i d-yeskanayen belli kečč tḥemleḍ tarbaεt n Ruma, ad k-iεamel amzun d amdakkel-is n ṣṣeḥ.

Yiwet n tikkelt yesteqsa-yid ma yella llan di Iran wid yettnaṣaren tarbaεt n Ruma?

Nekk nniɣ-as : Ih. Seg yimiren yuɣal irfed-iyi .

[8]
Labud, nella nettemlil ula deg uxxam-is, acḥal i ḥemleɣ tanwalt-is tameẓyant. Ala din i yettnecraḥ wul-iw yettwajerḥen. Acḥal i ḥezzneɣ mi ara d-mmektiɣ arraw-iw imeẓyanen ğğiɣ; Cadi d Ssaεid d Suhrab d Σumer d tmeṭṭut-iw Zineb.

Qqareɣ weḥdi: Anda i d-gran tura? Ahat uɣalen d imeεraf di kra n umkan. Xaqeɣ fell-asen mačči d kra, acḥal i mennaɣ ad iliɣ yid-sen ad ten-id-ḍummeɣ akkit ad ten-sudneɣ yiwen yiwen.

S yimeṭṭi d teqreεtin n Kyanti i snusayeɣ times n lxiq d ccuq iceεlen deg-i. Ttruyeɣ aṭas, tesseɣ aṭas akken kan ad ttuɣ taluft yeḍran yid-i.

Uɣeɣ tanumi akka, yal ass ttɣimaɣ zdat n tfewwart iqublen ligliz n Santa Maria Maggiore, tikkelt ad fkeɣ irden i yitbiren, tikkelt ad tt-rreɣ i yimeṭṭi.

Sennig Amedeo, ulac win izemren ad iyi-yekkes seg yifassen-iw taqerεet-nni n Kyanti. Ala netta iyi-d-yessufuɣen seg lhem-nni iyi-ttaɣen. Yettɣama-d ɣer tamaw u netta yessusem, ad iyi-yeğğ ad ttruɣ ad rnuɣ ad sweɣ kra kan n dqyeq, ad yekker imir s lxeffa amzun d kra i t-id-yeqsen, ad iyi-d-yini s tteqlaq:

A tawaɣit, iṛuḥ lḥal! Yerna ilaq ad nheyyi učči, ass-a d tameɣra n Stifania, εni tettuḍ a Barwiz?

Yezga yettεawad-d i lhedra-ya yerna akken s tteqlaq d lxeffa. Mi ara yi-d-yini akken nekk ad t-muqleɣ, ad ṭreḍqeɣ imiren d taḍṣa. Acḥal iyi-tettεawan taḍsa akken ad tnefseɣ, tettekkes fell-i ṭṭiq. Mi ara ḍṣeɣ akken, ad yebdu imiren Amedyo ad d-yettawi timεayin-is yesḍuṣayen kter n wakken, ad ttner i taḍṣa di sin yid-neɣ akken ttmuqulen deg-neɣ yiḥewwasen amzun d imexlal.

Qbel ad nṛuḥ ɣer uxxam-is, nettεedday ɣef tḥanut n iqbal Abengladaci yellan din deg umraḥ n Vittorio akken ad d-naɣ ayen iwulmen tameɣra am: ṛṛuz, ayaziḍ, leεqaqer akked lfakya d teqreεtin n lbirra akked ccrab. Mbeεd mi ara ssirdeɣ ad
rnuɣ ad beddleɣ lqecc-iw, ad iyi-d-yeldi Amedeo tawwur n tenwalt ad iyi-d-yini :

” Ansuf yis-k ɣer tgelda-k ay agellid n yifarisiyen ! ”

Umbeεd ad yeɣleq tawwurt ad iyi-yeğğ din weḥdi aṭas n tsaεtin. Ad εeddiɣ imiren ad ttrreɣ i usewjed n wučči.

Sewwayeɣ-d aṭas n leṣnaf n lmakla i tetten di Iran am Gurma Sabzi, Brah Kabab neɣ Kack Badimğal d Burani Kadu. Mi ara tεum rriḥa n wučči di tenwalt, tettuyeɣ iɣeblan-iw d wayen akk iεeddan fell-i, yettcabi-yi Rebbi am akken lliɣ deg rrisṭuraw di Ciraz.

Kra n dqayeq mbeεd, ttuɣalen-t rwayeḥ-nni i d-ttaken leεqaqer d

[10]
lebxur ; lawan-nni trekkeb-iyi liḥala , ttarraɣ-tt i jdeb d ucewweq am uderwic :

# Hey ! Hey ! Hey !

Akka i tettuɣal tenwalt di kra kan n dqayeq amzun d lemqam !

Mi ara fakeɣ asewwi, ad ldiɣ tawwurt, ad waliɣ inebgawen ttrajun-iyi deg uṣalu, imiren i tbeddu tmeɣra.

-…?

Yal amdan yesεa amkan anda yettsertiḥ lxaṭer-is, wa yettaf iman-is di ligliz, wa di lğameε neɣ di kra n ufakan, neɣ di ssinima, wa di lesṭad neɣ di ssuq. Nekk ttafeɣ iman-iw di tenwalt ; fiḥel ma yewhem yiwen deg-i, acku ssneɣ mliḥ ad niwleɣ, axxam-nneɣ akk-nsen snen ad niwlen baba-s u jeddi-s. Limer i d-yefka Rebbi, nekk mačči d win yessiriden tiqeslin am akken heddren di rrisṭurat n Ruma.

Zik, lliɣ sεiɣ yiwet n rrisṭura di Ciraz ; kelfeɣ-asen Rebbi i wid yellan d sseba n letlafiw ! Qemceɣ allen-iw, ldiɣ-tent-id, ufiɣ-d kullec iruḥ ; sruḥeɣ tawacult-iw, axxamiw, rrisṭura-w rniɣ cci-w.

Nnan-iyi-d acḥal d tikkelt, ma tebɣiḍ ad txedmeḍ d akwizinyi di Ṭṭelyan ilaq-ak ad t-lemdeḍ asewwi n yiṭelyaniyen.

A tawaɣit-ik ay ul ! Nekk tasa-w tettergigi mi ara waliɣ lpitza d spagiti d wayetmaten-nsen. Yerna, acu n lfayda i sεiɣ ma lemdeɣ asewwi n yiṭelyaniyen!

Axi nekk ur ttɣimaɣ ara aṭas di Ruma, mazal-iyi ad rnuɣ kra kan n lweqt ad uɣaleɣ ɣer Ciraz, akka ih, ad uɣaleɣ.

-…?

[11]
Bɣiɣ ad ẓreɣ, ayɣer imḍebren n tmurt n Ṭṭelyan, ttefren tidet i d-wekkden ṭṭebat imeqranen : Lmaklat akk yemmugen s urekti, snernayent deg lmizan, ttsebbibent-d ṭṭaqqa i yessegmayen tassemt ɣef ul, tassemt-nni tqeffel iẓuran ideg teddun yidammen, akka i iḥebbes wul ur iteddu ara. D ta swa swa i yeḍran d Elvis, acennay-nni n Rock. Tecfam fell-as asmi i yella d amuḍεif yerna yecbeḥ, imiren i yettɣenni tizlit-nni ideg yeqqar : papa Bluma, papa Blu ? Di tallitnni, d ṛṛuz i itett yal ass, syin yuɣal yettketir deg-s, yuɣal daɣen yettḥawal učči n lpitza i yas-d-ttawin seg rrisṭurat tiṭelyaniyin di Holywood. Ixeddem akka, axaṭer ur yesεi ara lweqt akken ad iniwel i yiman-is neɣ ad yeqqim ɣef ṭṭabla lawan n yimensi ad yečč am netta am medden, netta yezga mecɣul Llah ɣaleb ur yesεi ara akk lweqt.

Di taggara ixelleṣ-itt akken ilaq, yuɣal seg ṭṭaqqa anec n lfil, yemmut meskin segmi i tekcem tassemt ɣer wul-is d turin-is, tekcem akk ɣer leεḍam-is, ɣer wallen-is, ɣer lmux-is, ula d amkan ur teğğa-t. Σni yella win i izemren ad iḥerr taḥemmalt n tassemt ?

Acḥal d tikkelt i yas-nniɣ i txeddamt-nni tahendit Maria Cristina, beεεed-as i wučči yemmugen s urekti. Zik asmi akken tt-sneɣ, tella d tamuḍεift, tura attan tebzeg seg ṭṭaqqa amzun d taylut-nni yettafgen deg yigenni¹ seg ayen akken tettḥawal seg spagiti d wayetma-s. Yiwet n tikkelt, nniɣ-as : Yak d rruz i tetten yimezdaɣ n Asiya, ayɣer kemm ur t-tsetteḍ ara, neɣ tnekreḍ laṣel-im ? Ih, meskint Maria Cristina, acḥal iyi-tettɣiḍ ! Deg ussan iεeddan i nejmaεen fell-as, fran-tt , gezmentt di rray belli ur tettuɣal ara ad tessexdem asansur neɣ ma ulac ad terreẓ-it ; nnan-as : ” Kemm bezzaf ẓẓayeḍ, twezneḍ kter n wayen weznen tlata n yimdanen ! ”.

Imi yella wakka, ayɣer aɣlif n tezmert n Ṭṭelyan ur d-yettaru ara ɣef tculḍin n yisufar yemmugen s urekti sin-a n wawalen:

1. دال م ن ضا . Montgonflère en français
Yettḍurru tazmert?

-…?

Amedeo icuba ɣer lmerṣa icebḥen, seg-s nezga nettruḥu akken ad d-nuɣal ɣur-s. Mi ara yi-d-ḍebbεen seg yixeddim, ttḥussuɣ i yiman-iw am akken ɣerqeɣ di lebḥer, ala Amedeo i ttafeɣ, yal tikkelt yettak-iyi-d afus-is akken ad iyidyessufeɣ, ” Ur ttagada ara a Barwiz, yyan ad nmuqel ma yella kra i d-yeddan deg uɣmis n udellel “Porta Portizi ”. Yal tikkelt mi ara nili neqqim di lbar n Sandro, ad iεeddi Amedeo ad yeldi aɣmis-nni n udelel ideg d-teddun yiskanen n yixeddim, yettarra azamul i yal askan i iwala iwulem, umbeεd ad ndakel akken ɣer uxxam-is, ḥeddreɣ din mi ara sen-yessawal s tilifun. Nekk ad ttmuquleɣ kan deg-s, am ugrud ameẓyan yettmuqulen ɣer uzarig n tmeɣra n wuccen. Awah, Amedeo am acek-it, yetεedda, d leεğeb i ḥemleɣ ad as-sleɣ mi ara senyettmeslay akken s tṭelyanit di tilifun; mbeεd mi ara isiwel ɣer kra n yimukan, ad yeddem imir amnir n Ruma, ad imuqel s lxeffa di kra n yisebtar akken ad yetḥeqqeq ɣef kra n yisemawen n yizenqan. Ad iεeddi imren ad yaru kra n tezmilin deg yiwet n tkarnit tameẓyant, umbeεεed ad imuqel ɣur-i, ad iyi-d-yini:

Rrisṭurat n Ruma, ttrajunt-k a Sinyur Barwiz!

Lwaḥid i nettruḥ ad nmager imawlan n rrisṭurat, d netta i iheddren deg nnuba-w, ttewehhimeɣ deg-s mi ara ihedder, yettfeṣṣil ameslay, d leεğeb i yettqenniε win id wi yettmeslay. Acḥal d tikkelt i bdiɣ ixeddim d amεiwen n umniwel deg ass-nni yakan ideg nruḥ ad nẓer imεellem; akka i yella lḥal weqbel ad iyi-rren kra kan n wussan ɣer zdat, ad ssirideɣ tiqeslin.

-…?

[13]
Ugur ameqran i sεiɣ d wa : ur zmireɣ ara ad qebleɣ ad iyi-d-yefk yiwen lameṛ mi ara iliɣ di tenwalt. Kerheɣ ad xedmeɣ d imεiwen n umniwel, smenyafeɣ ad sirdeɣ tiqeslin, εemdeɣ leqriḥ n wammas d lemfaṣel wala ad iyiyessendeh yiwen ɣer kra n ccɣel:

“ Seqbec lebṣel a Barwiz! Seḥmu-d aman a Barwiz! Heyyi-d arekti a Barwiz! Ddem-d ẓrudiya seg ufrijidir a Barwiz! Sired iselman a Barwiz! “.

Ɣur-i tanwalt tcuba ɣer lbabur, Barwiz Menṣur Samadi d lmuḥal yezmer ad yili di lbabur ma mačči d netta i d lqebṭan ! Akka i yella lḥal.

Yezga Amedeo iteddu yid-i, ticki sεiɣ cɣel di kra n lbiru n tedbelt, am uεiwed n lkarṭa n tmezduɣt, neɣ asufeɣ n kra n lkaɣeḍ yeεnan tadbelt. Asmi akken ttruḥuɣ weḥdi ɣer tɣiwant, ulac tikkelt ideg ur iyi-d-yuli ara wurrif, ttarraɣ-tt din i leεyaḍ, nutni umbeεd ad iyi-d-ḍebεen amzun akken d aqjun amsuḍ i ikecmen ɣur-sen, ad rnun daɣen ad iyi-d-sḍefren imeslayen-a : ” Lukan ad teqleḍ ɣer da, ad ak-d-nawi imsulta ! ”. Ar tura ur ẓriɣ ara ayɣer iyi-ssagaden yal tikkelt s yimsulta.

-…?

Anida-t tura ? Ur εlimeɣ ara, εelmeɣ kan belli Amedeo ad d-yeğğ lweḥc di tudert-nneɣ, yerna, d lmuḥal zemreɣ ad waliɣ Ruma, mebla Amedeo.

Mazal-iyi, ar tura ttmaktayeɣ-d ass-nni amcum ideg ruḥeɣ ɣer uxxam n yimsulta i d-yezgan deg uzniq n Genova akken ad d-awiɣ leǧwab n Tesqamut Tunnigt n Yimerwula. Yewwet-iyi usekkir mi yi-d-tmuger temsaltut-nni i yufiɣ din s yimeslayen-a : ” Asuter-ik ur yettwaqbel ara, ilaq-ak ad trajiḍ ariḍa ! ”.

Din din, ččiɣ-tt-id deg lbar amezwaru i d-mlaleɣ deg ubrid-iw, uɣaɣ-d aṭas n teqreεtin n “ Kyanti” ur cfiɣ ara acḥal i d-uɣeɣ, rriɣ qsada ɣer tezniqt n Santa Maria

[14]
Maggiore, qqimeɣ  am leεwayed-iw, rrif n tfewwart yellan din, bdiɣ imir tesseɣ, tettruyeɣ. Iqreḥ-iyi mliḥ lḥal, imi ur d-qbilen ara asuter-iw, ḥesben-iyi skiddibeɣ. Rewleɣ-d seg Ciraz, acku ttnadin fell-i ad iyi-nɣen, lukan uɣaleɣ ɣer Iran, tili ufiɣ tamrart i yes-s ara iyi-xenqen tettraju-yi. Ad ten-yexzu Rebbi ! Ğeεlen-iyi, ssexdameɣ-asen-tt, skiddibeɣ fell-asen. Nekk, d lmuḥal xemmeɣ akken ad ğğeɣ Iran. Di ṭrad-nni magal Lεiraq, lliɣ ttnaɣeɣ deg leṣfuf imezwura, mačči d tikkelt neɣ d snat i ttwajerḥeɣ. Yerna, εni zemreɣ ad ğğeɣ arraw-iw d tmeṭṭut-iw d rrisṭura-w d Ciraz alukan mačči d tarewla i d-rewleɣ i lmut ! Nekk d amerwal mačči d iminig.

-…?

Ala ! Taluft-a ɣur-s azal d ameqran, tesεa assaɣ akked umdakel-inu Amedeo. Nniɣ-awen-d yakan, aṭas i ttruɣ, aṭas daɣen i swiɣ, umbeεd tusa-yi-d di lbal yiwet n tikti tessewham. Uɣaleɣ din din ɣer uxxam n tɣiwant n tama ideg zedɣeɣ, dmeɣd tisegnit d lxiḍ, xedmeɣ yes-sen tikti-nni yedewwiren deg uqerruy-iw. Mazal ar ass-a ttmaktayeɣ-d leεyaḍ n teqcict-nni ixeddmen di tmawast timettit: ” A tawaɣit i yeḍran, Barwiz ixaḍ imi-s !”

“A tawaɣit yeḍran, Barwiz ixaḍ imi-s ! ”. Mačči d yiwen neɣ d sin i d-yuzlen ɣur-i akken ad iyi-d-sreḍben ad fsiɣ i yimi-w, maca nekki ugiɣ. Ruḥen daɣen, wwin-d lambilans, yeεreḍ ṭbib d-yeddan yid-s ad iyi-iqenneε akken ad iyi-awin ɣer sbiṭer, nekk ugiɣ. Wwin-d akken aṭas n tsaεtin, nutni d aḥellel deg-i,  armi walan ugiɣ ad asen-d-fkeɣ rḍa, sawlen i yimsulta. Nutni daɣen εerḍen ad iyi-awin s dreε ɣer sbiṭer, maca nekk ṭṭfeɣ di tikti-w, s wayen akk sεiɣ d tazmert akken ur tedduɣ ara yid-sen. Qemceɣ allen-iw, xuyleɣ iman-iw am akken lliɣ di Ciraz, qqimeɣ zdat n lemqam n Ḥafeḍ am akken xeddmeɣ asmi lliɣ d aqcic amecṭuḥ. Wwteɣ akk s wayen umi zemreɣ akken ad qenεeɣ imaniw belli ayen akk iyi-yuɣen ass-a d targit, d ajafjef kan i ttjafjafeɣ s sseba n ccrab-nni i swiɣ s waṭas.

[15]
Mi d-ldiɣ allen-iw, ufiɣ-d amsaltu ibedd nnig uqerruy-iw, yettwehhi-d fell-i s tεeẓẓagt-is, yettεeyyiḍ yeqqar :

” Yama ad tedduḍ s lebɣi-k ɣer sbiṭer, neɣ ad ak-narez , ad ak-nawi ɣer sbiṭer n yimexlal ! ”.

Nekk nniɣ deg ul-iw : ” D lmuḥal ad ḥerkeɣ sya arma kan ddiɣ di nεac. Uɣaleɣ daɣen qemceɣ allen-iw uɣaleɣ amzun akken d lğetta yelleɣwin, kra kan n lweqt ḥusseɣ i ufus yeḥma yeṭṭef-d afus-iw , ldiɣ-d allen-iw s tmara, walaɣ zdati Amedeo yettettruy. D ta akk i d tikkelt tamezwarut ideg t-walaɣ yettru. Iεedda iḍum-iyi-d ɣur-s s lqewwa am akken i txeddem tyemmat i mmi-s i d-yuɣalen seg uɣerbaz tesčummex-it lehwa, i t-yerran yettergigi seg usemmiḍ.

Aṭas i ttruɣ deg yirebbi-s, tteɣlayen-d seg yiẓri-iw d ttiḥemmalin n yimeṭṭawen, armi dayen fukeɣ asḥundeq, yedda yid-i Amedeo ɣer lambilans, nruḥ akken lwaḥid ɣer sbiṭer. Din fsin-iyi-d lxiḍ-nni yellan deg yimi-iw, s tmara i d-rriɣ nnefs. Mi iyi-iwala akken Amedeo, iḥettem fell-i ad nseɣ iḍ-nni deg uxxam-is. Tidet kan, ala Amedeo iyi-iḥemlen di temdint-a.

Wa d lmuḥal ! Amedeo yenɣa ! D lmuḥal ad amneɣ ayen i d-teqqarem akka. Nekk i t-yessnen am akken sneɣ teqseḥ n chianti neɣ lbenna n Gurma Sabzi, s uqerruy-iw ar yexḍa. Acu akka εni i izemren ad yezdi Amedeo akked yimḍellelnni i yettwanɣan, win akken i yettḍeyyiren s waman n tasa deg usansur ? Yiwet n tikkelt ẓriɣ-t yettbeccic deg usansur, εeddaɣ luεaɣ-t : ” Wa d asansur mačči d abduz azayez!” Netta ixeẓẓer-iyi-id, yenna-d : ” Lukan ad tεiwdeḍ i lhedra-ya tikkelt-nniḍen, atan ad becceɣ deg uqemmuc-ik ! Σni tettuḍ belli aqli-k deg uxxamiw, ur tesεiḍ ara akk lḥeqq ad d-thedreḍ ! Tfehmeḍ tura ay aberrani ur nesεi

[16]
lqima ? ”. Iεedda imiren iεeyyeḍ-d fell-i :” Tamurt n Ṭṭelyan i yiṭelyaniyen ! Tamurt n Ṭṭelyan i yiṭelyaniyen ! Tamurt n Ṭṭelyan i yiṭelyaniyen ”. Ur bɣiɣ ara ad t-εandeɣ akken ad nnaɣeɣ yid-s acku netta d amehbul. Teẓram kra n wass akka yiwen yettbeccic mebla leḥya deg usansur, yerna ad yessawal i yimani-is Gladyatur ?! ”.

Tidet kan, nekk ur sḥasfeɣ ara ɣef tmenɣiwt-is. Mačči ala Gladyatur i nesεa d amehbul di lbaṭima, tella daɣen tğaret n Amedeo, tin akken yesεan aqjun d amecṭuḥ tessawal-as: Amore, yeεni : aḥbib-iw ! Tettεamal-it amzun akken d mmis neɣ d argaz-is, sliɣ-as akeyya tikkelt thedder, tenna belli yeggan yid-s deg yiwen n wusu ! Mačči d ta i d timexlelt n tidet ! Anaɣ ixleq-d Rebbi iqjan i teεsast, d uḥareb ɣef tqeḍεa n lmal akken ur d-ttasen ara ɣur-sent wuccanen, d iqjan daɣen i yettbeεεiden imukar, maca d lmuḥal ttwaxelqen-d akken ad ṭṭsen deg yirebbi n tlawin !

-…?

Ruḥet ɣer wanda ara tnadim ɣef tidet. Nekk cukkeɣ deg yilemẓi-nni amellal, win akken yettilin akked Gladyatur deg yiwet n tmezduɣt. Iban-ak lḥal cɣel-is yettawi tixebbirin neɣ ahat ixeddem ɣer lebɛaḍ n srabes uffiren. Acḥal d tikkelt i t-ẓriɣ, netta ad iyi-d-yeṭṭafar, yettεassa-yi-d ɣef libεid mi ara iliɣ seččayeɣ itbiren deg umraḥ n Santa Maria Maggiore.

Yiwet n tikkelt, yeɣli-d fell-i s yisteqsiyen armi iyi-yessexleε : Acu-t sser n leḥmalak i yitbiren ? Acu-t sser n leḥmala-k i usansur ? Acu-t sser n leḥmala-k i ccrab “kyanti” ? Acu-t sser n leḥmala-k i Amedeo ? Acu-t sser n lkerh-ik i lpitza ? Σeddaɣ imiren berḥeɣ fell-as : ” D acu i tettqellibeḍ ɣur-i a bu txebbirin ?! ”. Mačči d wid yettawin lexbur i yeqqazen ɣef lesrar n yimdanen?! Netta ibedd kan akken teččat lwehma, yenna-yi-d :” Waqila ur tefhimeḍ ara belli uḥwağeɣ mliḥ isallen yeεnan tudert-ik akken ad xedmeɣ usaru ! ”. Mi d-yenna akka, ula d nekk tečča-yi lwehma,

[17]
εeddaɣ rriɣ-as:” Ɣef acu i d-tettmeslayeḍ ? ”. Ikker imir yessefhem-iyi-d amzun akken iheyya-d uqbel acu ara yi-d-yini :

” Nekk ttmeslayeɣ-ak-d ɣef usaru i ssewjadeɣ ad d-yeffeɣ, kečč a Barwiz ad tiliḍ d yiwen ger wid ara d-yuraren deg-s baṭel ”. Dɣa mi yi-d-yenna akka i nḥeyyareɣ kter, rriɣ-tt i umesteqsi akked yiman-iw qqareɣ-as : i umellal-a tura amcum d acut, d bu txebbirin neɣ d amehbul ?

Mi yas-ḥkiɣ fell-as i Amedeo, yecmumeḥ d taḍṣa yennay-id : ” Ur tesεiḍ acu ara tugadeḍ seg Umellal a Parviz, netta targit-is, yebɣa ad yuɣal yebbas d amsufeɣ n ssinima. Yak amdan yettuḥwağ ad yargu, am akken yettuḥwağ uslem aman ”. Ur fhimeɣ ara mliḥ ayen iyi-d-yenna Amedeo, lmuhim nekk sεiɣ mliḥ laman deg-s.

-…?

Yella kra n leɣlaḍ. Aten-id zdat-wen waṭas n yimedyaten. Segmi i tεedda taluft-nni, asmi akken xedmeɣ lagrif ɣef umeslay, iqenneε-iyi Amedeo, akken ad kemleɣ araju arma qeblen-d adusyi-w. D netta i yettkelfen s tedrimt ilezmen d tazliwin ɣef lekwaɣeḍ-iw. Kra kan n wussan mbeεd, εawden-as tazrawt i udusyiinu, ufan-d belli ur skadbeɣ ara fell-asen, iṣeḥḥa akk wayen i yasen-nniɣ ; kra kan n wussan mbeεd, fkan-iyi-d azref n umerwalu asertan.

Nniɣ-asen kra yellan d tidet, ur sεiɣ acu ara ffreɣ fell-asen, segmi nekk dayen, xessreɣ arraw-iw d tmeṭṭut-iw d uxxam-iw d rrisṭura-w. Tura, ur sεiɣ kranniḍen ara xessreɣ. Samḥet-iyi ad wen-d-iniɣ yiwet n lḥağa : ” Ur sεiɣ ara mliḥ laman deg yimsulta n Ṭṭelyan ; acḥal d tikkelt iyi-yewwin ɣer wammas-nsen, εumlen-iyi am akken i ttεamalen kra n umcum aweεran ”

[18]
Ur ffiɣeɣ ara i umeslay ! Di leεnaya-nwen, errt-d ɣef usteqsi-w :

“ Ma yella win yefkan irden i yitbiren, yettusemma yexdem tawaɣit iɣef ara tiεaqeb lqanun n tmurt n Ṭṭelyan ?

Tura ad awen-d-sfehmeɣ tamsalt akken iqwem :

Am akken teẓram, azniq n Santa Maria Maggiore, zgan ttrusen-d deg-s yitbiren.

Nekk daɣen ḥemleɣ s waṭas itbiren, ttafeɣ iman-iw mi ara tenseččayeɣ.

Ttwehhimen deg-i ula d iḥewwasen mi ara yi-d-walin zzin-d felli yitbiren, nutni ttarran-tt umbeεd i uṣewwer.

Nekk ttεawaneɣ deg unegmu n uḥric n tmerrit di Ruma ; seg akka yakk yerna ur ufiɣ ara lehna !

Acḥal d tikkelt iyi-gguman yimsulta ad qerbeɣ ɣer yitbiren.

Ssutreɣ-asen ad iyi-d-inin, acu-t lqanun-a i yettagin tukci n wučči i yitbiren ?

Kkes-d s wacu ur wwiteɣ akken ad ten-id-sfehmeɣ belli itbiren d izamulen n talwit ɣer yigduden merra n ddunit, ula d agraw n tmura yedduklen d nutni i yegga d azamul !

Kksen fell-i sser, ɣas akken ur lliɣ ara d amednub, nnan-iyi-d : ” Σni kečč tebɣiḍ ad terreḍ Ruma, tamdint-nneɣ icebḥen, d tazebbalt ? Ruḥ ɣer tmurt-ik, xdem din ayen i k-yehwan ! ”.

Acu kan, nekk ur ten-ugadeɣ ara, ugiɣ ad asen-aɣeɣ awal.

Fkiɣ lεehd i yiman-iw, ad qqimeɣ d amdakel n yitbiren, d lmuḥal ad tenğğeɣ ad mten seg laẓ.

Yuɣal iger-d iman-is Amedeo, yefra-tt gar-i akked yimsulta-nni, nemtafaq ad ttawiɣ irden ara sen-ttakeɣ i yitbiren seg uxxam n tɣiwant.

Ur fhimeɣ ara lmeεna n lemtafqa-ya, maca seg yimiren, uɣaleɣ thennaɣ seg lḥers i xeddmen fell-i yimsulta, yerna ttawiɣ-d irden baṭel, ur ten-ttxelliṣeɣ ara seg lğibiw.

[19]
Yirbeḥ ! Anef-aɣ seg yir lmuεamala-nni n yimsulta, tura ad d-nemmeslay ɣef Benedetta, taεessast-nni n tewwurt ; tin akken umi ɣezzif yiles. Segmi ara dtekker nettat d rregmat deg-i, tettserriḥ-d i uqemmuc-is fell-i s wayen ur iqebbel leεqel. Mi ara tent-tḥiwel, qqareɣ-as : ” D lεib fell-am, kemm d tamɣart yerna teqqareḍ Guaglio (yeεni Katsu) mebla ma tessetḥaḍ ! ”.

Yir lhedra iyi-d-tettak temcumt-a, ur tesεi la tazwara, la taggara. Yiwet n tikkelt testeqsay-id s ustehzi: ” Ɛni tsettem aksum n yiqjan d yimcac di Albaniya ? ”.

S tmara i ṭṭfeɣ iman-iw mi iyi-d-tenna akka, εeddaɣ rriɣ-as : ” Tesneḍ anwa i d Σumer Xeyyam ? Tesneḍ anwa i d Seεdi ? Tesneḍ anwa i d Ḥafeḍ ? Ur nelli ara d lewḥuc akken ad nečč imcac d yiqjan ! Yerna, acu iyi-yezdin akked Albaniya ? ”. Ur as-swaɣeɣ ara ameslay am akken txeddem nettat, nekk tturebbaɣ-d seg asmi lliɣ d ameẓyan, ɣef lemqadra n yimeqranen, nniɣ-as :” Mirsi a Sinyura ! ”.

Σeddaɣ ruḥeɣ ğğiɣ-tt akken.

-…?

Di taggara ad ken-weṣṣiɣ ad truḥem ad tnadim ɣef tidet anda-nniḍen. Amedeo, ur yenɣi ara, d lmuḥal yesεa assaɣ akked twaɣit yeḍran. Amedeo yexḍa i yidammen n Gladyatur. Ḥezneɣ aṭas segmi akka ur d-iban ara, ur ẓriɣ ara acu i yeḍran yid-s, εelmeɣ kan s yiwet n tɣawsa : Seg tura d tasawent, ur sεiɣ ḥed ara afeɣ ɣer tama-w mi ara ttruɣ, mi ara sweɣ deg uzniq n Santa Maria Maggiore. Wi ara yi-yekksen seg ufus-iw taqerεet-nni n Kyanti ?

Aqlin ttemxemmameɣ amek ara ruḥeɣ sya ma ur d-yuɣal ara Amedeo deg ussana i d-iteddun. Ad hajreɣ seg Ruma, yerna d lmuḥal ad d-uɣaleɣ ɣur-s. A medden ; Ruma mebla Amedeo, ur teswi uma d kra. Amedeo, d lemleḥ i yasyettaken lbenna i wučči nsett.

[20]
Askiεew amezwaru

Larebεa 05 meɣres, ɣef 22 :45

Taṣebḥit-a, yessawel-iyi-d mass Binardi bab n rrisṭura umi qqaren Capri i iqerben ɣer umraḥ n Navona ideg ixeddem Barwiz d imεiwen n umniwel. Yennayi-d : Barwiz ur d-ixeddem ara ayen i yas-ssuturen acku ur ifehhem ara taṭelyanit ; ur ixeddem ara akeyya amgired ger uḍebbax d tkasrunt neɣ ger lebṣel d zrudiya neɣ ger leḥbeq d lemɛednus. Segmi aṭas n wid i yeccetkan fellas, sliɣ yessefren-it yemεellem ger utixxer seg yixeddim d tarda n tqeslin. Netta yextar asumer wis sin.

Ttlata 18 meɣres, ɣef 23 :49

Yessawel-iyi-d mass Binardi i tikkelt-nniḍen, yenna-yi-d belli netta yesḥassef ɣef ustixxer n Barwiz acku ur txeṭṭu ara imi-s tqerεet n ccrab kra yekka wass ; ɣas yenbeh fell-as yemεellem acḥal d tikkelt maca netta yugi ad as-yaɣ awal.

Aha i Barwiz meskin ! Yenwa staxren-t-id imi yekreh lpitza mačči ɣef sseba n tutlayt d tissit n ccrab lawan n yixeddim. Tura mi yeqqim akka ur ixeddem ara yuɣal d aɣbel n ṣṣeḥ acku ttnernayen lehmum-is, yettuɣal ites aṭas n ccrab kter n wayen itess mi ara yili d axeddam.

[21]
Ma d azekka ilaq-iyi ad d-εeddiɣ ɣef umṛaḥ n Santa Maria Maggiore mi ara duɣaleɣ ɣer uxxam. Ẓriɣ ad afeɣ din Barwiz itess ccrab yerna yettruy tama n tfewwart am leεwayed-is, ilaq-iyi daɣen ad xebbreɣ Stefania s tmeɣra ara dyilin azekka, akken ad as-tettunefk tegnit ad teεreḍ kra n yimdukal.

Ssebt 24 yulyu, ɣef 23 :57

Nnernaɣ cwiṭṭuḥ di lmizan. Waqila yesεa lḥeq Barwiz mi yi-d-yenna : « Kečč weḥd-k akk a Amedeo ! Mačči d ladṛug i k-ineṭṭḍen, maca d lpitza ! ». Armi d taggara-ya i rriɣ ddehn-iw ɣer temsalt-a n lpitza. Mebla ccek, ala nettat i ḥemleɣ ad ččeɣ, ur zmireɣ ara ad as-tixreɣ. Iban belli tenṭeḍ-iyi, texleḍ akked yidammen- iw am akken i ixeddem ccrab i win idewmen fell-as. Qrib ad fsiɣ deg urekti, ad uɣaleɣ ula d nekk d lpitza !

Lexmis 21 unbir, ɣef 22 :15

Yesεa lḥeq Barwiz i yennan, belli yal amdan yesεa amkan ideg yettaf iman-is. Icaḍak ad tmuqleḍ deg-s mi ara yili di tenwalt, yettcabi ɣer ugellid mi ara yili di tgeldas ; mi ara yili din di kra kan n lewqat, yettuɣal yerked, yeṣfa wudemis. Ma d nekk ttsertiḥeɣ deg ubduz-a amecṭuḥ, yuɣ lḥal ɣur-neɣ, ssawalen-as i ubduz : « lbiterraḥa » !

[22]
Abduz, d netta akk i d amkan ideg ttafeɣ rraḥa n tidet, d netta i d taxelwit-iw ideg ssiẓiḍeɣ iɣimi! D amkan-a i d lεecc-iw, d aqessul-a amellal iɣef ttɣimaɣ akken ad ssifseɣ, d netta i d akersi n tgelda-w !

Ssebt 03 yunyu, ɣef 23 :04

Mačči d tikkelt neɣ d snat i εerḍeɣ ad qenεeɣ Barwiz akken ad yelmed asewwi n Ṭṭelyan, maca netta yezga yugi. Tamsalt-a, tessekfal-d aṭas n yisteqsiyen, imi teffel akkin i tenwalt.

Cukkeɣ Barwiz yugad ad yettu aniwel n Iran ma yella yelmed win n Ṭṭelyan. D ta i d sseba n lkerh-is i lpitza d wayen akk yemmugen s urekti; am akken qqaren waεraben di lemtel: « Ur ttemlilin ara sin n lesyuf deg yiwen n wagus² ! ». Barwiz, yettwaqenneε belli d lmuḥal ad ddaklen yiniwlen n snat-a n tmura yemxalafen.

Ɣur-s, aniwel n Iran s leεqaqer-is akked d rwayeḥ-is, yettwali-t d ayen i dyeqqimen di ccfawa-s; yesmektay-it-id ɣef tmurt-is, ɣef wid akk εzizen fell-as. D aniwel-a i d lxiḍ i t-yezdin akked Ciraz, tamdint izedɣen ul-is i lebda. Ad twehmeḍ deg-s!

Mačči di Ruma i yettεic, meεna di Ciraz!

Ihi ayɣer i nettruẓ aqerruy-nneɣ akken ad as-nesselmed i Barwiz taṭelyanit d uniwel aṭelyani? Σni ttmeslayen taṭelyanit di Ciraz? Σni tettweččay lpitza d spagiti d lfitucini d lazaniya d rrabyuli d turtilini d barmigana 3 di Ciraz? Uw uuuuuuuuuuuuuuuuuuuu …

Lğemεa 14 yebrir, ɣef 23 :36

غمد fourreau en français

Tira n wuččiyen-a s tlatinit am akka: fettuccine, lasagnes, raviolis, tortellinis, parmigiana.

[23]
Ass-a ttruɣ ! Ur umineɣ ara ayen ẓrant walen-iw, ɣlin-iyi-d yimeṭṭawen mebla ma bniɣ fell-asen, imi ur bniɣ ara ad d-afeɣ Barwiz di liḥala-nni. Ur iyid-sfehmen ara srabes n temyawast timettit taluft s ttfaṣil-is, mi akken iyi-dsawlen, nnan-iyid kan :

« Atan Barwiz di yir liḥala, ass-d uqbel ad ifat lawan ».

Nniɣ-as deg ul-iw, ahat d tissit i yeswa s waṭas am leεwayed-is ! Σeddaɣ ruḥeɣ, fkiɣ-tt d tazla ɣer uxxam n tɣiwant i d-yezgan di Santa Giovanni, s tmara i εeddaɣ ger yimsulta d yifirmliyen i yes-sen yeččur ubrid.

Mi t-walaɣ akken yeqfel yimi-s, ḥusseɣ am akken d znezla i yewten di lğetta-w, ula d lhedra ur zmireɣ ara ad d-hedreɣ. Ɛeddaɣ, ṭṭfeɣ-t deg ufus, ḍummeɣ-t-id ɣur-i s lqewwa. Ṣebḥan Llah ! Ansa i d-yekka akk leḥzen-a ? D acu i d tasusmi ? Acu n lfayda i yellan di lhedra ? Yella kra n ubrid-nniḍen i yes-s yezmer ad dyini yiwen tidet mebla ma iḥerrek icenfiren-is ?

Nnan-as-d i Barwiz: « Taqsiṭ i yaɣ-d-teḥkiḍ ɣef trewla-k seg Iran, d kečč kan i tt-id-yesnulfan, ur tesεi ara assaɣ akked tidet ; ulac deg-s kra n wugur icudden ɣer tsertit, nettat tcuba ɣer uniwel wama ɣer tsertit ! Ɣef sseba-ya nekni asuter-ik ur t-nqebbel ara ».

Ur uminen ara belli netta irwel-d seg Ciraz segmi i ufan di rrisṭura-s yiɣallen n yiεessasen n tegrewla, kra n tebratin tisertiyin n terbaεt n yimjahden n Lxulq.

D tidet, Barwiz yebεed ɣef umennuɣ asertan, ur yesεi ara kra n wassaɣ i tyezdin akked yikabaren yettnaɣen mgal leḥkem, maca ttgallan deg-s ad tnɣen ! Deg yiwen yiḍ amcum i d-yerwel, mebla ma yeğğa sslam i warraw-is d tmeṭṭut-is, ur yesεi ara ula d lweqt akken ad iweddeε Ciraz , tamdint-is εzizen !

Steqsayeɣ iman-iw s leεyaḍ  zdaxel n lεecc-a iεefnen ideg d-tettefeɣ yir rriḥa iqeṭṭɛen nnefs deg wanzaren, qqareɣ-as : « Anwa i ikesben tidet ? Neɣ, acu i d
tidet ? Wis ma tidet yeqqar-itt-id yiles ? ». Yenna-d Barwiz tidet-ines yerna ikemm uqemmuc-is, netta yemmeslay-d s tsusmi-s !

Ass-a yennerna lkerh-iw i tidet, tennerna yid-s leḥmala-w i uskiεew. Iḍ-a ad tkemleɣ s uskiεew da deg lεecc-a adeyqan, nekk ẓriɣ belli askiεew-iw d aberreḥ deg asif, d aberreḥ i wumi ur isel yiwen ala nekk.

Askiεew-iw yettnegzamen, ad t-weddεeɣ di tseklest-a tamecṭuḥt, umbeεd mi ara ad s-sleɣ, ad εezziɣ yes-s iman-iw.

Uwuuuuuuuuuuuuuuuuuuu…

Letnayen 05 ɣuct, ɣef 22 :49

Di taggara, tres-d talwit ger Barwiz akked yimsulta ! Aṭas i yekka ccwal ɣef lğal n yitbiren n umṛaḥ n Santa Maria Maggiore.

Yuεer mliḥ akken ad iqenneε yiwen Barwiz, neɣ ad t-iqerreε ɣef usečči n yitbiren.

Leεceq-is i yitbiren ur yesεi ara tilisa, acku netta yumen dakken yebbas ad t-idyass kra n yitbir d lmersul, ad d-ires ɣef tayet-is netta yewwiyas-d tabrat n tmeṭṭut-is d warraw-is. Netta yezga yettraju melmi ara t-idtaweḍ tebrat-a, ladɣa segmi i yesla s lmuεğiza-nni i d-yeḍran aseggas n 356 deg umṛaḥ n Santa Maria Maggiore, asmi akken i d-yeɣli udfel deg wagur n ɣuct.

Di lawan ideg yettraju lmersul ad as-d-yass, imḍebren n tɣiwant qesden-d ad sneqsen seg yitbiren i d-yettrusun s lketra deg yimṛaḥen imeqranen n temdint n Ruma, acku yennerna s waṭas umḍan-nsen, yerna ttṣeddiεen imezdaɣ akked yiḥewwasen.

[25]
Ihi, gedlen asečči n yitbiren deg yiṛaḥen izuyaz, mačči kan d aya, maca sxelḍen i yirden ideg ten-seččayen kra n yiεeqqaren ara ten-yerren d iεiqren, ur ttefruruxen ara.

Ssutreɣ seg umaswaḍ n yimsulta Bitarini, akken ad yeqbel ad iqam Barwiz s usečči n yitbiren n umṛaḥ n Santa Maria Maggiore, ad asen-yettak irden ara dyettawi seg uxxam n tɣiwant. Di tazwara yesmeεdez, umbeεd yuɣal yeqbel. Ma d Barwiz mi yas-ssawḍeɣ lexbar yeqbel s shala, labud nekk ur as-sfehmeɣ ara acu yellan deg yirden ara d-yettawi baṭel seg uxxam n tɣiwant!

Deg aṭas n teswiεin, tif xiṛ ma ur yeεlim ara umdan s tidet wama ma yeεlem. Nekk, fkiɣ-asen lḥeq i ṭebba i yettefren tidet n lehlak ɣef yimuḍan-nsen. Yella εni kra n ṭbib yeεεugnen akken ad as-yini i umuḍin-is: « Mazal-ak cehrayen ad temteḍ! ».

Ad k-yexzu Rebbi ineεl-ik a wa ara s-t-yinin, eğğ-it meqqar ad iεic sin n waggurennniḍen fiḥel ma tessaẓiḍ fell-as s lexbar n yinebgi-nni aẓayan ara t-id-yasen!

Wis ma tidet d ddwa yesseḥlayen neɣ nettat d ssem i aɣ-ineqqen s leεqel? Leğwab ad qelbeɣ fell-as deg uskiεew. Uwuuuuuuuuuuuuuuuuuuu…

Ssebt 25 furar,ɣef 23:07

Ur ssawḍeɣ ara ad qenεeɣ Barwiz, belli Johan Van Marten ur yelli ara d bu txebbirin i ixeddmen lebɛaḍ n srabes uffiren. Sfehmeɣ-t belli netta d anelmad yusa-d seg tmurt n Hulunda, akken ad yelmed ssinima, iswi-s, yebɣa ad as-dyerr ccan i ṣṣenf n ssinima umi qqaren tilawt tamaynut “neorealisme” i yennernan s waṭas mbeεd ṭrad amaḍlan wis sin s ufus n yimsufɣen iṭelyaniyen.

[26]
Johan Amellal, am akken i yas-ssawalen yimezdaɣ n lbaṭima, netta yekkat akken ad d-yejmeε akk isallen yerzan tudert n Barwiz d tɛessast n tewwurt Benedetta d Sandro d Antonio Marini d Elisabetta Fabiani d Iqbal Abengladaci. Netta yessaram ad yexdem yiwen n usaru i yebɣa ad yili d aberkan-amellal, deg umraḥ n Vittorio; deg-s ad d-yesken tudert n yimdanen-a i d-nebder.

Yuṣer seg-i Johan ad t-id-εiwneɣ akken ad iqenneε Barwiz d Benedetta d Iqbal d Maria Cristina d yimezdaɣ-nniḍen n lbaṭima, i wakken ad zeddin deg usaru i yessaram ad yexdem. Yennay-id dakken Barwiz ɣur-s lewṣayef n wid i dyetturaren di ssinima, wi t-yeẓran ad as-yeεğeb, ad t-yessewhem s wayen yellan deg-s d tizemmar n tẓuri. Icaḍ-ak ad t-twaliḍ yettru s leḥdaqa netta akken yeseččay itbiren zdat n tfewwart n Santa Maria Maggiore akken ad tafeḍ tineqqiḍin n umcabi i yellan gar-as akked unaẓur ameqqran Anthony Quinn. Yuɣal yeḥbes ameslay, ixemmem aṭas ɣef yisem i ilaqen ad as-t-yefk, taswiεt akka yessumer-d yiwen : « Ad as-nefk i Barwiz yiwen n yisem iwulmen itri n ssinima, ad as-nsemmi :Parvi Bravo deg umkan n Barwiz Menṣur Samadi”.

# Tidet n Benedetta Esposito

Nekk laṣel-iw seg Napl, ad t-id-sbeggneɣ s leεyaḍ mebla leḥya. Yerna, i wacu ara ssetḥiɣ? Yak Totò ilul di Nap! Netta d yiwen seg yinaẓuren imeqranen n ddunit, yewwi araz n Orscar xemsa n tikkal. Nekk d yiwet seg tulawin i i ḥemmlen Totò, di leεmert zegleɣ ula d yiwen seg yisura-s i dyettεeddayen deg tilibizyu; ḥefḍeɣ-ten akken ma llan, cfiɣ fell-asen akkit. D netta kan iyi-d-yesḍusayen, ula ticki lliɣ ḥezzneɣ, ur zmireɣ ara ad qqimeɣ ur ttaḍsaɣ ara mi ara ttferriğeɣ deg-s; ladɣa anda akken i yas-yezzenz tala n Trevi i uḥewwas-nni aεeggun! Ahat tecfam fell-as usaru-a i icebḥen s waṭas?

[27]
Isem-iw Benedetta, maca aṭas iyi-yessawalen Massa Tanabulitant. Ala kerheɣ ad sleɣ i yisem-a. Σelmeɣ belli aṭas seg yimezdaɣ n lbaṭima iyi-ikerhen kan akka mebla sseba, ɣas ma nekk ḥemmleɣ tidet yerna ttqameɣ s yixeddim-iw akken ilaq. Ma ur tuminem ara, steqsi-t medden ɣef anta lbaṭima zeddigen deg umraḥ n Vittorio. Nutni mebla ccek ad wen-d-inin: « D lbaṭima n Benedetta Esposito! ». Ur d-qsideɣ ara ad d-iniɣ lbaṭima-ya d ayla-w, ilaq ad nemsefham acku ur bɣiɣ ara ad sεuɣ uguren d bab n lbaṭima n tidet, Sinyur Carnivale. Nekk d taεessast n tewwurt d aya. Sεeddaɣ nnig n rebεin n yiseggasen di lbaṭima-ya, d nekk akk i d taεessast n tewwurt ixedmen aṭas di Ruma; limer d lebɣi-k ay ul, ad iyi-d-fken yimḍebren n temdint cciεa imi stahelleɣ-tt.

Maca da ɣur-neɣ deg tmurt n Ṭṭelyan, ntettu kra n win iqamen s ccɣel-is akken iwata, nḥemmel wid yesseɛwajen di lecɣal mačči wid ineǧmen. Wali-t kan di taluft i yeḍran d Giulio Andreotti, segmi i yexdem d iseggasen i lmaṣlaḥa n ddula, εeddan lesqen-as ttehma belli netta d amafya. Σfu fell-aɣ a Lla Meryem a Taεezrit! Mačči kan d aya, rnan sbubben-as taluft-nniḍen, nnan-ak yeṭṭef s tqemmuct ameqran n lmafya Riina! Ur ttsetḥin ur ttneḥcamen! Anwa ara yamnen lekdeb yecban wa?

Andreotti d amasiḥi aḥeqqani, ulac ass ideg ur yeẓẓul ara. Giulio Andreotti d Sidi n tidet, yuklal ad t-iseyyed yiwen, yerna netta ilul-d d Sidi mačči d tuɣalin i yuɣal (Signori si nasce) am akken i yeqqar Totò.

Atan nekk wejdeɣ ad ruḥeɣ ad d-cehdeɣ fell-as d tamezwarut deg uxxam n ccreε n Palirmo, din ad d-iniɣ s leεyaḍ: « Giulio Andreotti di leεmert isuden yiwen ala afus n Sidi Lpap ».

Yeεwej meskin wammas-is seg tudet n leεtab d yiɣeblan, ula d nekk am netta, yerreẓ wammas-iw seg tuget n yixeddim. Yezga fell-i lqerḥ di lemfaṣel-iw armi i uɣaleɣ ur zmireɣ ara ad ṣebreɣ i lecɣal n tarda d usizdeg. Ur ẓriɣ ara acu ara

[28]
xedmeɣ seg mesya ɣer zdat ladɣa ma yella lantrit-iw ur iyi-d-tkeffu ara ula i tiɣin n ddwa.

A tawaɣit i yeḍran, rẓan akabar amagday amasiḥi segmi i nɣan aqerruy-is Aldo Moro.

Zik asmi i yella, ttbuṭiɣ ɣef wid i d-yesbedd ukabar-a, ma d tura texleḍ akk, armi ur ẓriɣ ara i wanwa umi ara fkeɣ ṣṣut-iw di lawan n lbuṭ. Mmi, Gennaro iweṣṣa-yi akken ad buṭiɣ ɣef ukabar n Berlusconi, yenna-yi-d belli yesla-yas mi dyemmeslay di tilibizyu, yeggul s uqerruy n warraw-is akken ad aɣ-yerr d imerkantiyen am netta.

Acu akka i d-teqqarem? Sinyur Amedeo d aberrani! Awah, ur umineɣ ara belli ur yelli ara d aṭelyani. Di leεqel-iw i lliɣ, mazal-iyi zemmreɣ ad ferrzeɣ ger uṭelyani d uberrani. D amedya, ma neddem-d anelmad-nni amellal, mebla ccek yeshel ad tid-naf belli netta n tmurt n Ssewid, icaḍ-aɣ ad nmuqel ɣur-s, ad asnsel mi ara yettmeslay akken ad t-neεqel belli d aberrani i yella. Netta ur yessin ara taṭelyanit, mi ara ihedder ixeddem aṭas n tuccḍiwin yesḍusayen, yezga yeqqar-d deg umeslay tafyirt-a: « Nekk ur lliɣ ara juntili ». (Io non soro gentile!).

Awal « gentile », yettwassen ɣur-neɣ s unamek-is i yebɣan ad d-yini: uḍrif, win yetturebban neɣ umεin. Σni d lmeεqul ad d-yini umdan ɣef yiman-is dakken ur yettwarebba ara, neɣ ur yemεin ara? Nekk, yessawal-iyi Anna Magnani! Acḥal d tikkelt i as-nniɣ, tanaẓurt n ssinima Anna Magnani tlul di Ruma, yeεni nettat d tarumanit, ma d nekk laṣel-iw seg Napl, ttmeslayeɣ tanaplit.

Isuter-d seg-i ad zeddiɣ deg yiwen n usaru i yebɣa ad yexdem, sfehmeɣ-t belli nekk ḥemmleɣ aṭas isura ladɣa wid n Totò, maca ur ssineɣ ara amek ara durareɣ ledwar, nekk ɣef yiman-iw d taεesast n tewwurt mačči d tanaẓurt!
iyi-d deg ufus, yebda iceṭṭeḥ yes-i, idewwer yes-i armi qrib ɣliɣ ɣer lqaεa, yekker imir yemmuqel-iyi-d mliḥ, yenna-yi-d : « Kemm d Anna Magnani tamaynut ! ».

Ilemẓi-ya amellal, yettban fell-as d aberrani, seg uqerruy-is armi d lqaε n yiḍarrenis, acku yedderwec, yeεuggen.

Acḥal d tikkelt i d-mlaleɣ iḥewwasen imellalen teddun deg yizenqan n Ruma, di tlemmast n tegrest nutni lsan imayuten n unebdu. Mi ara ten-waliɣ akken tekkat deg-i lwehma, qqareɣ-as deg uli-iw : « Σni imehbal-a ur ttugaden ara ad tenyewwet ubeḥri ! ».

Uɣaleɣ ur fehhmeɣ tigert. Atan ad enεel Rebbi temɣer !

Ih, ma iṣeḥḥa wayen i d-teqqarem, Sinyur Amedeo d aberrani i yella, anwa ihi i d aṭelyani n tidet ?

Cukkeɣ seg-wen, rniɣ cukkeɣ seg yiman-iw, ad d-yaweḍ wass ad tinim Benedetta Esposito d talbanit neɣ d tafilipinit neɣ akeyya d tapakistanit, i neẓra, i mazal ad nẓer !

Wellah ar yettmeslay taṭelyanit xir n mmi Gennaro, yif ula d aselmad-nni n tesdawit n Ruma Antonio Marini i izedɣen di liṭaj wis rebεa, tamezduɣt uṭṭun.

Ssneɣ kra yellan ɣef yimezdaɣ n lbaṭima-w, ɣef aya iyi-sbabayen asdeḥwes di tɣawsiwin-nsen d usufeɣ n txebbirin. D aya εni i stahelleɣ ?

Yak nekk ttḥarabeɣ ɣef lmaṣlaḥa-nsen, fkiɣ akk tazmert-iw fell-asen.

[30]
Init-iyi-d ma d tidet, ma zgiɣ qeddceɣ fell-asen, lmeεna-s ggareɣ iman-iw di lbaḍna-nsen ?

Σfu-t fell-aɣ a lawliyya n Napl !

Ttmaktayeɣ-d ar tura, ass-nni di tefsut d win i d ass amezwaru ideg teẓriɣ. Σeddan yakan xemsa n yiseggasen segmi i iɣab. Tikkelt tamezwarut ideg twalaɣ, iḍher-iyd ɣer tewwurt n lbaṭima iteddu ad d-yekcem, ğğiɣ-t armi yerra metwal asansur, εeddaɣ ɣur-s steqsaɣ-t : « Ɣer wanda tleḥḥuḍ a Guaglio ? ».

Netta yerra-yid : « Ɣer liṭaj wis sin a Sinyura ».

Σerḍeɣ imir ad d-awiɣ ugar n yisallen, ufiɣ-t-id iteddu ɣer Stefania.

Mi iεedda akken ad yeldi tawwurt n usansur, luεaɣ-t nniɣ-as : « Di leεnaya-k ssexdem asansur s leεqel, muqel mliḥ ma tẓekker tewwurt akken iwqem, ur tekkay ara s lğehd ɣef tiqfilt-nni ! ». Mi yas-d-nniɣ akka, yecmumeḥ-d ɣer wudemiw, yerra-yid : « D ayen beddleɣ ṛṛay, ad aliɣ ɣef uḍar ».

Nwiɣ d asqecmeε i yesqecmiε fell-i, ttrajuɣ-t melmi ara yi-d isub am akken xeddmen wiyaḍ, maca netta yerna-d acmumeḥ kter n umezwaru-nni, yennayi-d : « Ass-im d aseεdi a Sinyura ! ».

Mi iyi-d-yenna akka, tečča-yi lwehma, ur umineɣ ara, nwiɣ d ayen kfan di tmurt-a yiṭelyaniyen yettqadaren tulawin !
Ass-nni ḥusseɣ belli nekk d tamednubt i lliɣ zdat-s, ḥusseɣ-as i tasa-w teqqur. Seg yimiren gulleɣ ur uɣaleɣ ad iqsiḥeɣ fell-as, ar d-qameɣ yes-s akken ilaq ma yuɣald tikkelt-nniḍen.

Ilaq ad tεelmem belli di lbaṭima, ala Sinyur Amedeo ur nessexdam ara asansur, ixeddem-itt akken metεemmed, d leqder i nekki; netta yeẓra acu iyi-yettaɣen mi ara yerreẓ. Lehmum n usansur-a d lmuḥal ad kfun: Llan kra ttbeccicen degs s tuffra akken ad iyi-ḍebεen seg lxedma! Mačči d yiwen n lejmaε neɣ d sin i nexdem ɣef temsalt-a taweεrant, ar tura ur nessaweḍ ara ad as-d-naf tifrat.

Xemmeɣ ula ad ruḥeɣ ad d-εeddiɣ deg wahil-nni n tilibizyu tis xemsa « rrif n yisalli “ (striscia la notiza), i d-yettawin ɣef wuguren n yimezdaɣ d tifin n tifrat-nsen, maca kkukraɣ ad smesxeɣ tteswira n lbaṭima-w.

Tusa-yi-d daɣen tikti-nniḍen, ta mi lliɣ ttferriğeɣ yiwen n usaru n James Bond, ufiɣd tlaq-iyi yiwet n lkamira tuffirt, yelzem ad tili d tameẓyant maḍi, ad ttserseɣ deg usansur, akken ad ṭṭfeɣ amcum-a yettbeccicen deg-s.

Qleɣ briɣ i tikti-ya, acku ad iyi-d-tesqam ɣlayet, yerna ma xedmeɣ-tt, zemren daɣen ad iyi-sbaben ttehma n usufeɣ n txebbirin d utεeddi ɣef tudert tabaḍnit n yimdanen.

Lliɣ ttmeslayeɣ-d ɣef Sinyur Amedeo, yak akka?

Mbeεd kra n wussan i iεeddan ɣef wasmi akken i t-ẓriɣ i tikkelt tamezwarut, yuɣald akken ad yezdeɣ akked Stefania. Acḥal i ferrḥeɣ s umezdaɣ-a amaynut. Awwah, ziɣ tudert mačči ɣef lḥeq i tbedd, d lmuḥal daɣen ad tbedd fell-as.

Di leεnaya n Rebbi ma testahel yiwet am Stefania Massaro akken ad tekseb aqcic n lεali am Sinyur Amedeo?

[32]
Tajenniwt-a i d-bedreɣ, tekreh-iyi amzun akken d nekk i yenɣan baba-s. Ula d nekk kerheɣ-tt, ttbeεεideɣ iman-iw fell-as s wayen umi zemreɣ, akken ur asheddreɣ, ur d-iyi-thedder.

Amek ara ttuɣ tilufa iyi-txeddem asmi tella d tameẓyant? Segmi ara d-tekker nettat d asčernen deg nnaqus n lbaṭima, tessewsax metεemmed skalyi akken ad iyi-bhedlen yimezdaɣ amzun akken d nekk i yettağğan lewsex. Tewwet akk s wayen umi tezmer akken ad iyi-stixren seg yixeddim-iw, ɣas uma ur tewwiḍ ara ɣer lmerɣub-is.

Nekk d lmuḥal ttugadeɣ ccer n yimdanen, madam ṭṭfeɣ di leεnaya n Sidi Gennaro ṣṣellaḥ n Napl. Yak d isem-is i yas-fkiɣ i mmi awḥid n tasa! Ur icaḍ ara waya akken ad sbeggneɣ tuṭṭfa-w di leεnaya-s!

Ala! Ulac acu i d-yegren Sinyur Amedeo di twaɣit-a yeḍran.

Ur ẓriɣ ara anwa i yenɣan Lorenzo Manfredi?

Ufiɣ-t zdaxel n uasansur yemmut, rran-t d agelgal n yidammen.

Da deg umṛaḥ n Vittorio, ulac win iḥemmlen Gladyatur am akken i yasssawalen, nekk ẓriɣ acu i t-yessufɣen i ubrid, d tiɣimit-nni yettɣima akken ur ixeddem ara.

Aṭas i yellan am netta seg yilmeẓyen iṭelyaniyen, ticki ur ufin ara ixeddim n lisser, tettarra-ten tmara ad ruḥen ad akren neɣ ad ḍeffren yir iberdan.

Ilaq ad nḍebbeε ixeddamen iberraniyen seg tmurt-nneɣ, akken ad ṭṭfen imukannsen warrac-nneɣ messakit.

[33]
Ruḥet anda ara tqelbem ɣef uqettal n tidet, cukkeɣ ahat d amdakel-is albani i ttixedmen. Nekk ur fhimeɣ ara acu-t sser n tdukli i yezdin Amedeo d wuεwij-a n walbani?

Tenna-yi-d Elisabetta, acḥal d tikkelt i teẓra albani-nni isess ccrab yettaḍsa arma qrib ad yettru, yettɣama akken di liḥala-nni deg umṛaḥ n Santa Maria Maggiore, ttferriğen deg-s yiḥewwasen!

Σerḍeɣ acḥal d tikkelt ad neṣḥeɣ Sinyur Amedeo akken ad ibeεεed i ṣṣenf-a n yiberraniyen yeffɣen i yiberdan n lewqam, maca yugi ad iyi-d-isel, yeldi-yas akeyya tawwurt n uxxam-is armi atan ihi tettwalim zdat-wen acu iṣaren yid-s.

Qqareɣ-awen d albani-nni i d aqettal.

D amcum i d yefka Rebbi deg-s, ur yetturebba ara. Nekk ssawaleɣ-as: Guaglio!

(Sawaleɣ-as akka, acku ur ssineɣ ara isem-is, di leεwayed-nneɣ nekni di Napl, ma ur nessin ara yiwen nessawal-as: Guaglio i yebɣan ad d-yini: « Ay aqca! »).

Mi ara s-ssiwleɣ akka, netta ixezzu-yi-d, yerna yettbehdil-iyi. Ur cfiɣ ara ɣef wawalnni n leqbiḥ i yezga yeqqar-iyi-t-id, ah mektaɣ-t-id: Mirsa neɣ Mirsi! Awal-a n tutlayt talbanit, yebɣa ad d-yini: « cazzo », ssexdamen-t di Albaniya akken ad subben yes-s!

Iyi-yerran cukkeɣ mliḥ deg-s, imi netta yenker tamurt-is taneṣlit; acḥal d tikkelt i yebɣa ad iyi-iqenneε belli netta n tmurt-nniḍen mačči n Albaniya.

Mačči ala netta i yellan akka yenker tamurt-is akken ur t-ttḍebbiεen ara seg Ṭṭelyan. Tella daɣen am akka txeddamt-nni tafilipinit, Maria-Cristina, tin akken i
yas-yettuɣalen i lmendad i temɣart Rosa. Nettat tezga teqqar-iyi-d, belli laṣel-is mačči n Filipin, maca n tmurt-nniḍen ur tecfi ara fell-as !

Ur ẓriɣ ara amek i yasen-ttsemmiḥen yimsulta i wuεwijen-a ?!

Aṭas seg-sen i ssneɣ akken iwqem, ur ttbeεεideɣ ara aṭas ɣef umraḥ n Vittorio, ma nniɣ-awen ma tesnem anwa i d Iqbal Apakistani ? Win yesεan akken taḥanut deg ubrid n Via La Marmora, netta daɣen akka yenker tamurt-is Pakistan. Yezga yeqqar-iyi-d, akka : « Kerheɣ Pakistan ».

D lmeεqul ad yenker yiwen tamurt-is annect-a akk ?!

Cfiɣ mliḥ fell-as asmi i d-yusa ɣer da, yella ixeddem d aḥemmal, yettεebbi sselεa i medden di ssuq n umraḥ n Vittorio. Ma d tura atan yuɣal d ttajer ameqqran !

Init-iyi-d : Ansa i d-yessas ayen akka akk yekseb ?

Ansa i yas-d-kkan yidrimen i yes-sen yuɣ taḥanut d ṭumubil i yes-s yettεebbi sselεa i d-yettaɣ seg lberrani ?

S ta kan i nezmer ad tt-id-nessefru :

Yeznuzay ladrug, yerna yella ɣef uqerruy n yiwen n uẓeṭṭa ameqran n usexdem n tmattakin !

Wis anda i ttarran-t tbezrin i nettxelliṣ i ddula, εni mačči i lemḥadra-nneɣ seg twuɣa i ixeddmen wi yeffɣen i yiberdan ?

Ayɣer ur ttawin ara ɣer lḥebs Iqbal d walbani-nni d yiberraniyen-nniḍen i yeffɣen i yiberdan, neɣ xersum ad ten-ḍebεen seg tmurt ?

[35]
Ur zmireɣ ara akk ad waliɣ taxeddamt-nni tafilipinit Maria-Cristina, nettat tezga tesserkac-d deg-i, ayen iyi-txeddem mačči d ayen akk i zemreɣ ad dweṣfeɣ.

Kerheɣ d leεğeb ifanyanen. Ar tura ttmaktayeɣ-d asmi i d-tusa i tikkelt tamezwarut akken ad as-tuɣal i lmendad i temɣart Rosa, nettat tcuba di ṭṭεafa ɣer ufus n ubali s sseba n laẓ d lixṣaṣ n wučči.

Ar ass-a, mazal llan di Tefriqt d Brizil d yimukan-nniḍen deg umaḍal, yimdanen i itetten deg uzebbal.

Kra kan n wayyuren i iεeddan, tuɣal teṭuqqet segmi i terwa rraḥa d wučči. Yerna teggan aṭas, d lmuḥal ad teffeɣ seg uxxam ala ticki akeyya i tt-terra tmara; nettat xḍan-tt yiɣeblan n tbezrin d lekra d tfakturin n lgaz d trisiti d waman d ucufaj d wayen akk yerzan amesruf n yal ass. Kulci baṭel i yas-dyettas, tuɣal amzun d nettat i d lal n uxxam!

D ṣwab akk waya?

Anda-t ubrid n lḥeq di tegnit yecban ta: Nekk yellan d taṭelyanit, aqlin tura d tamɣart tamuḍint seg akken mazal-iyi ttenεettabeɣ, nettat d taberranit, attan teṭuqqet, tettnernay di tezmert, nettat tečča terwa yerna teggan melmi i yasyehwa, teḍra yid-s am temcict-nni yetturebban s uskelkel!

Σelmeɣ belli ur tesεi ara lekwaɣeḍ, maca ur zmireɣ ara ad cetkiɣ fell-as ɣer yimsulta acku ma xedmeɣ-tt, ad as-d-awiɣ lada i twacult n Rosa, ugadeɣ daɣ ad rren deg-i ttar.

-… ?
Nniɣ-awen, d yiwen seg yiminigen i yenɣan Lorenzo Manfredi. Yelzem ɣef udabu ad d-iger iman-is s lεejlan, ma neğğa-ten akka, atan ad aɣ-ssufɣen seg tmurt-nneɣ. Win yebɣan ad iẓer, iruḥ tameddit n wass ɣer wurti n umraḥ n Vittorio, tuget n warrac ara yaff din d iberraniyen, laṣel-nsen seg Lmerruk, Rumaniya, Ccinwa, Lhend, Puluniya, Sinigal d Albaniya.

D lmuḥal ad nizmir ad nidir akk id-sen. Nutni sεan ddin d leεwayed xulfen widnneɣ. Di tmura-nsen zeddɣen di lexlawi neɣ deg yiqiḍunen, tetten s yifassennsen, rekkben ɣef yiɣyal d yileɣman, tulawin-nsen ttεamalen-tent am taklatin.

Mačči d rrasizm ay sεiɣ, maca d ta i d tidet ! Yerna ayɣer i d-ttasen ɣer Ṭṭelyan ? D ta ur fhimeɣ ara, yak ccumaj isaɣ ɣur-neɣ mliḥ, atan mmi Gennaro ar tura ur ixeddem ara. Limer mačči d tameṭṭut-is Mariana i ixeddmen d taxeyyaḍt d wayen i as-ttakeɣ nekki, tili yuɣal d amattar ɣef tewwurt n ligliz n San Domenico Maggiore yellan di Napl !

Di leεnaya n Rebbi, amek i nezmer ad nmager iminigen-a i d-yettasen deg aṭas yid-sen, at tmurt messakit ur ufin ara anda ara xedmen ? Ulac taswiεt ideg ur d-skinen ara deg tilibizyu lbaburat n yiminigen-a yeffɣen i lqanun, yerna ttawin-d yid-sen aṭṭanen iweεren am tiffis d lmalarya !

-… ? Nekk ttwaliɣ tawaɣit tεedda tilas, ladɣa segmi akka i yas-yeεreq uqjun-is i Elisabetta Fabiani, tağğalt-nni tameɣbunt i izedɣen deg liṭaj wis sin. Tewwi aqjunis Valentino am wakken tuɣ tannumi ɣer umraḥ n Vittorio akken ad yessifes, mi
tewweḍ , tεedda teqqim ɣef yiwen seg yikersiyen yellan din akken ad teẓẓiẓen iṭij ; armi kan i tmuqel akka d wakka , tufa aqjun-is ulac-it. Truḥ-d ɣur-i, tsuter-iyi-d ad tt-id-εiwneɣ deg unadi, nqelleb fell-as di yal amkan, ur tnufi ara.

Acḥal meskint i tettru segmi akken i as-iruḥ Valentino, medden mi tt-ẓran akken nwan d mmi-s Alberto i iruḥen, mačči d aqjun-is imkelkel !

Ur yezmir ara Valentino ad yeεreq kan akka, labud ilaq ad tili kra n sseba. Ɣas ulamma ur sεiɣ ara kra n ttbut, maca isallen i d-jemmεeɣ sya wesya, ttaken-d limara belli d takerḍa i yettwaker.

# Tamezwarut :

Deg yiseggasen-a ineggura, aṭas n rrisṭurat n Ccinwa i yeldin deg umraḥ n Vittorio d yimukan i yas-d-yezzin.

# Tis snat :

Urti n umraḥ n Vittorio, yeεni anda i yettwaker Valentino , zgan tturaren degs yigerdan icinwaten.

# Tis tlata :

Sliɣ belli icinwaten, tetten aksum n yimcac d yiqjan.

Mbeεd annect-a akk n yisallen, iban belli d icinwaten i yukren Valentino , ččan-t !

Sinyur Amedeo yexḍa i twaɣit-a i yas-tesbubbem. Ruḥet ad teṭṭfem amdakelnniines albani, ad teẓrem amek ara yesteεref s wayen yexdem. Nekk s timmad-iw, ṭṭfeɣ-t acḥal d tikkelt yetturar s usansur ; i t-yettawin ɣer liṭaj wis sin [38]
i t-idyettarran ɣer umezwaru ; ferrğeɣ deg-s armi i tḥeqqeɣ belli d turart i yetturar, εeddaɣ imiren ccetkaɣ fell-as ɣer yimsulta.

Mmeslayeɣ-as-d yakan ɣef tedyant-a i Sinyur Amedeo, nekk bɣiɣ ad t-idjebbdeɣ fell-as akken ur yettuɣal ara deg yiɣeblan n yimsulta.

D Albani-aya i d amcum n tidet, aqlin nekk wejdeɣ akken ad greɣ afus-iw fellas ɣer tmes.

Mačči d lmukun ad iruḥ Amedeo d asfel ɣef twaɣit xedmen kra n yiberraniyen ?

Mačči akk d leεdel ad as-nesbab i umezdaɣ aṭelyani iṣelḥen, tadyant ur yexdim ara !

Di leεnaya-m εfu-yaɣ a Lla Meryem a Taεezrit !

Ayɣer akka mazal-iken teṭṭfem di lɣelṭa ?

Yak nniɣ-awen-d, Sinyur Amedeo d aṭelyani n tidet. Nekk s timmad-iw, acḥal d tikkelt i t-steqsaɣ ɣef laṣel-is d wansa i d-yefruri. Netta yenna-yi-d : « Seg unẓul ».

Steqsaɣ-t ula ɣef yimawlan-is d twacult-is d umkan ideg d-ilul, steqsaɣ-t ɣef aṭas n tɣawsiwin , ur zmireɣ ara ad tent-id-mmektiɣ merra.

Netta yezga yettarra-yi-d s yiwen n wawal « Anẓul ». Ur bɣiɣ ara ad t-ṣeddεeɣ s yisteqsiyen-nniḍen, neɣ ad ḥettceɣ ɣef ttfaṣil i t-yeεnan netta kan iman-is. Nniɣas deg ul-iw : « Aqcic-a, ad d-yeṣbeḥ n Sisilya neɣ n Kalabriya neɣ n Sardinya ».⁴

Di tsuqilt n wungal ɣer tefransist amsuɣel yura-d am akka : « Je me suis dit : Qui sait, il doit être sicilien, calabrais, ou des Pouilles.
Yerna ulac kra n lxilaf ger Katan d Napl neɣ ger Bari d Potenza, akk-nneɣ d at Unẓul i nella. Ulac deg-s kra n lεib ma yella wa n dihin neɣ n da, acku di taggara akk-nneɣ d iṭelyaniyen i nella ! Ma d Ruma nettat d tamdint iɣer dttunagen akk wi i d-nebder.

Ihi berkat-aɣ tura, anfet-as i Amedeo ur t-ḥettbet ara d aberrani. Akka kan i d nekni : Di lweqt n cceda wa ur iεeqqel wa, ɣas ma ilaq imir ara nemεawan way gar-aneɣ, nekni ala, nekkat s wayen akk umi nezmer akken ad nḍur iman-nneɣ !

Σni akka i yura fell-aɣ ad nettemyexdaε way gar-aneɣ ? Deg ṭṭrad amaḍlan wis sin, nennuɣ ɣer yidis n Lalman umbeεd nezzi-d fellasen, nεedda nedda d Marikan. Ar tura ttmaktayeɣ-d asmi akken ileḥḥun yiserdasen n Marikan deg yiberdan n Napl. Di tallit-nni, nekk lliɣ d tilemẓit, mazal-iyi s cbaḥa-w akked lğehd-iw.

Nekni d agdud yeswehmen leğnas merra ! Nenɣa Mussolini d texḍibt-is Claretta deg uzniq azayez di Milan, nerna nḍebbeε agellid-nneɣ netta akked twacult-is ɣer lberrani, neggul deg-sen ur uɣalen ad d-qlen. Neffeɣ-as-d d aεquq i Lpap imqeddes, negla ula s ligliz tucbiḥt.

Asmi akken tbuṭi tuget n yiṭelyaniyen ɣef uzref n yinebran, ur nettaki armi i nwala deg tilibizyu aselway aqdim n udabu Giulio Andreotti yeqqim ɣef ukersi ad iεeddi di ccreε.

Ur ɣriɣ ara am kunwi, maca d lḥeq-iw ad fehmeɣ ma d tidet Andreotti ixeddem akked lmafya. Ma d tidet, lmeεna-s nekk buṭiɣ ama srid neɣ akken-nniḍen i lfayda n lmafya mebla ma wwiɣ-d s lexbar ?

[40]
Lmeεna-s ihi d lmafya i iḥekkmen Ṭṭelyan i teɣzi n yiseggasen yezrin ?

Nkemmel taggara-ya s yisallen-nni i d-yeffɣen, belli akabar asduklan n ugafa i yellan yessawal s berru i unẓul n tmurt, yeslul-d yiwet n ddula d tamaynut isemis : « Badanya » ! Aha atta tmurt ideg d-negra ?!

Σfu fell-aɣ a lewli ameqran n Napl ! Leεfu a Sidna Σisa Lmasiḥ, leεfu !

Uyseɣ melmi ara d-yuɣal Sinyur Amedeo. Imiren ad teẓrem lɣelṭa i txedmem. Nekk ad wen-d-iniɣ : Tamurt-a d tamurt m leεğuyab.

Seg ass-a d tasawent, ur ttuɣaleɣ ad wehhmeɣ ma sliɣ-as i ḥed yenna , belli Giulio Andreotti d albani neɣ d apakistani neɣ d afilipini !

Seg yimezdaɣ n lbaṭima, ala Sinyur Amedeo i d-yettbeddayen ɣur-i akken ad nemmeslay.

Yezga yessawal-iyi : Sinyura Benedetta, yerna yekreh ad yali ɣef usansur ; ixeddem-itt akken metεemmed d leqder i nekki ɣef ayen akk ttenεettabeɣ ɣef yimezdaɣ n lbaṭima !

Taqsiṭ n lɣiba n Sinyur Amedeo akked lbaṭel i d-sbubben fell-as belli d netta i yenɣan ilemẓi-nni aṭelyani, d aya akk ara yilin d sseba akken beεdeɣ ɣef Ruma, di taggara ad uɣaleɣ ɣer Napl. Akka, yessawel-iyi-d yimqeddes n Gennaro ! Ad ruḥeɣ ɣer ligliz n San Dominique yellan di Napl, din ad ẓalleɣ, ad as-dεuɣ s lxir i Sinyur Amedeo.

Askiεew wis sin

[41]
Lexmis, 04 furar, ɣef 23 :14

Acḥal d tikkelt i εerḍeɣ ad sfehmeɣ taεessast-nni n tewwurt Benedetta, belli Barwiz ur yelli ara d albani, yerna « mirsi » d awal n tefransist yebɣa ad d-yini : Tanemmirt, s unamek-a i t-ssexdamen di Iran, maca nettat tugi ad tefhem.

Tameddit-a mi d-uɣaleɣ ɣer uxxam, teḥbes-iyi-d am leεwayed-is ; mbeεd mi tessaɣzef yid-i ameslay, twekked-iyi-d belli tεudd-iyi am mmi-s awḥid n tasa, tweṣṣa-yi ad as-beεdeɣ i walbani-nni, tenna-yi-d : « Netta yeffeɣ i yiberdan, atan ad ak-d-yawi aṭas n yiɣeblan, llan yinigan i t-yeẓran yeznuzay ladrug deg umraḥ n Santa Maria Maggiore, anda akken yettɣima yesteεmil yeceččay itbiren. Anaɣ ḥebsen-t yimsulta acḥal d tikkelt ». Acu kan nettat ur tefhim ara amek armi i yasd-serrḥen s lemɣawla.

Ttlata, 04 yulyu, ɣef 22 :57 Ad twehmeḍ acu-t wassaɣ i yellan ger Bendetta akked usansur.

Taṣebḥit-a, terfa mliḥ ɣef Barwiz, ass kamel nettat d lhedra fell-as, tenna : « Albani-nni (akka i yas-tessawal i Barwiz), yeswaɣay metεemmed asansur akken ad iyi-stixxren seg yixeddim, nutni ad as-inin nettat d tamɣart ur tezmir ara ad tqam s lumur n lbaṭima ».

Nekk weεdeɣ-tt belli ad ẓreɣ Barwiz akken ad nefru aɣbel-a.

Kerheɣ aṭas asansur, acku yesmektay-iyi-d s uẓekka. Kerheɣ akk imukan ideyqen, ala abduz-agi, wa d lεecc-iw. Ɣriɣ ass-a di tesɣunt « Focus » yiwen n umagrad ɣef ufrux n lhudhud, waqila ala netta i yellan seg leḍyur ixerra deg lεecc-is ! Yella daɣen yiwen n ufrux-nniḍen, ula d netta yessewham am lhudhud ; wa d tagerfa
tin akken i yas-yesseknen i uqettal-nni n Qabil amek ara yeṛbu lğerra n lğetta n gma-s Habil i yenɣa. Qqaren-d d Qabil i d aqettal amezwaru di ddunit. Ma yella tagerfa seg zik-is d tamusnawt deg umḍal n lmeytin, nekk daɣen d tagerfa n ṣṣenf-nniḍen, cɣel-iw d amḍal n yismektiyen yumsen d idammen.

Lğemεa 06 cutember, ɣef 22 :35

Yennejla uydi n tğaret-nneɣ Elisabetta deg umraḥ n Vittorio. Tameddit-a, tuṣer deg-i Benedetta akken ad as-d-iniɣ anti timura ideg tetten aksum n yiydan, nekk nniɣ-as ; ur ẓriɣ ara. Taswiεt kan tserreḥ-as-d i yiwen n usteqsi : « Wissen amdakelnni-inek albani ma itett aksum n yiydan d yimcac ? ». Gguleɣ-as-d s wayen ssneɣ d limin, belli Barwiz di leεmer-is yeεreḍ la aksum n uydi la win n umcic ! Aha atta temɣart, tettḥawal lekluf amzun d taqcict tamecṭuḥt.

Larebεa 17 unbir, ɣef 23 :27

Ass-a txebber-iyi-d Benedetta s yiwet n lbaḍna yuεren nezzeh. Tenna-yi-d s usbecbec akken ur as-d-sellen ara wiyaḍ : « Aydi-nni amecṭuḥ Valentino ur yennejla ara kan akka, d tuṭṭfa i t-ṭṭfen warrac-nni icinwaten i d-yettasen ad uraren deg umraḥ n Vittorio ! Ṣṣyada n yimcac d yiqjan d turart ɣer uqcic acinwi, tcuba ɣer turart n warrac-nneɣ mi ara d-ttaṭafen iferṭeṭṭa ! ». Tuɣal tweṣṣa-yi akken ad beεεdeɣ i rrisṭurat n yicinwaten, acku učči i ḥemmlen ad sewwen d rruz s uksum n uqjun ! Ṭṭfeɣ mliḥ iman-iw akken ur ttaḍṣaɣ ara zdat-s, ğğiɣ-as sslam s lemɣawla, εeddaɣ fkiɣ-tt d tazla uliɣ skalyi. Mi ldiɣ tawwurt n uxxam, ɣliɣ-as d taḍṣa iman-iw am umexlul, taswiεt akka tusa-yi-d yiwet n tikti am acek-itt :

[43]
Nniɣ-as deg ul-iw; lukan ad ruḥeɣ tura ad as-wteɣ deg tewwurt i tğaret-nneɣ Elisabetta, mi ara d-teffeɣ ad as-iniɣ; aqlin uɣaleɣ-d seg yiwet n rrisṭura tacinwat i d-yezgan zdat-neɣ, ččiɣ-d deg-s rruz s uksum d abninan, mi εeddaɣ ad d-fɣeɣ syin, steqsaɣ bab n rrisṭura ɣef uksum-nni i ččiɣ, yenna-yi-d: « D aksum n yiwen n uydi d amecṭuḥ, nufa-t yiwet n tṣebḥit zdat n rrisṭura-nneɣ, aydi-ya yesεa taqlaḍt deg umgerḍ-is yura fell-as Valentino! ».

Acḥal-aya ma ḍṣiɣ am akka! Σla kuliḥal, ttmenniɣ ad d-yuɣal uydi-nni amecṭuḥ akken ad selleɣ deg yiḍ i useglef-nni-ines ḥlawen.

Ssebt 07 yennayer, ɣef 23:48

Segmi ara d-tekker Benedetta, nettat d acetki, tettcekti ɣef kra yellan: Ɣef yimezdaɣ n lbaṭima, ɣef udabu, ɣef yikumirsiyen n umraḥ n Vittorio, ɣef lixṣas yellan ɣer srabes n tezmert, ɣef leɣla n dwawi, ɣef tbezrin, ɣef ugeffur, ɣef yiminigen.

Ass-a, mačči am leεwayed-is, tcetka-yi-d ɣef temsalt n mmi-s Gennaro ur nxeddem ara; tsuter-d seg-i ad as-d-afeɣ ixeddim, tenna-yi-d: « Wid i yefka lḥal cuban ɣer yisebbaḍen ideyqanen, win i ten-yelsan ttḥeyyiren-t! ». Inzi-ya, yettcabi ɣer win i ttawin waεraben: « Ayawen cuban ɣer tɣirdmawin! ».

Mi tella tettmeslay-d ɣef Gennaro, taswiεt taswiεt ad tcetki am leεwayed-is ɣef yiberraniyen ixeddmen di lefsad deg umraḥ n Vittorio. Tettmesteqsay ayɣer imsulta ur ḥbisen ara wid yeffɣen i yiberdan, timital n Iqbal Apakistani, win akken yeznuzayen ladrug yerna yessexdam tulawin timattakin.

[44]
Ayen i yes-s ur teεlim ara, neɣ ur tebɣi ara ad teεlem yes-s, dakken Iqbal Abengladaci mačči d apakistani, ur yettjar ara di ladrug, d lmuḥal yesεa assaɣ akked usexdem n tmattakin!

Iqbal, netta d aεeggal deg yiwet n temyawast i iqeddcen deg tjara; tamyawasta zeddin deg-s xemsin n yiεeggalen, akken ma llan laṣel-nsen seg Bengladac.

Xemmeɣ ad as-hedreɣ fell-as i Benedetta, ad as-fkeɣ isallen n tidet i ssneɣ ɣef Iqbal, qleɣ nniɣ-as: « Acu n lfayda i yellan ma hedereɣ-as? ». Tif win yeqqimen deg yifri wala ma yeffeɣ-d seg-s. Ur telli kra n lfayda di tmusni n tidet. Tixxer ad nṣebber iman-nneɣ s uskiεew-a n yiḍ. Uwuuuuuuuuuuuuu…

Ttlata 26 tuber,   ɣef :22:53

Taṣebḥit-a, tenna-yi-d Benedetta: « Ass-a ara d-ibin wamek ara feṣṣlen di temsalt n Giulio Andreotti. Nekk ur sεiɣ ara laman deg wi d-yuɣalen ɣer ubrid, nutni i yettarran ttehmat ɣef yizedganen am Andereotti, ttcehhiden-d fellasen s ẓẓur akken ad mcubbakent temsal ugar ».

Tettraju s utqelleq leḥkem i yes-s ara d-teffeɣ teɣdemt, nettat tebɣa ad tissin tidet ɣef wassaɣ yellan ger ddula akked lmafya.

Tameddit-a, bdiɣ taɣuri deg yiwen n ungal, isem-is: « Ass n Bururu », i yura Leonardo Sciascia. Ungal-a yettuṣennef ger wufrinen seg wayen akk yettwarun ɣef lmafya. Teεğeb-iyi deg-s tseddart-a tameẓyant: « Tidet attan di lqaε n lbir: Mi ara tmuqleḍ deg lbir, ad twaliḍ iṭij neɣ ayur, maca lukan ad tḍeyyreḍ imanik ɣer daxel, ur tettafeḍ la iṭij la ayur, i yellan din ala tidet we ḥdes ».

[45]
# Tidet n Iqbal Amir Llah

Sinyur Amedeo, d yiwen seg cwiṭ-nni n yiṭelyaniyen i yettaɣen fell-i isufar n wučči. Qlil-it yimectariyen i t-yecban, yettxelliṣ ayen i yeqḍa, di leεmert yewwi kra fell-i s ukridi. Ixulef imectariyen-nniḍen, ibengladaciyen d yipakistaniyen d yihendiyen, nutni ur iyi-d-ttxelliṣen ara alamma d taggara n wayyur. Nekk fehhmeɣ-ten, imi ssneɣ iɣeblan-nsen; ala lqella seg-sen i ixeddmen d imezgiyen, ttaɣen ccehriyya, wiyaḍ teḍra yid-sen am yifrax, yal ass wissen deg wacu ara qewwten laẓ-nsen. Tuget n yibengladaciyen, taṣebḥit ad ten-tafeḍ znuzayen tiskert di leswaq, deg yiḍ znuzayen ijeğğigen di rrisṭurat, deg ussan n ugeffur ad ten-tafeḍ znuzuyen ssiwanat…

… ?

Sinyur Amedeo, ixulef iṭelyaniyen-nniḍen, netta ur yelli ara d afacist, yeεni ur yesεi ara rrasizm akken ad yekreh iberraniyen am Gladyatur-nni i yetεeddayen fell-asen s tuksiwin n sser. Ula d netta atan ixelleṣ-itt akken ilaq.

[46]
Taεessast-nni n tewwurt Benedetta, nettat daɣen tesεa rrasizm, tekreh-iyi kan akka mebla sseba, ula d sslam tettagi ad t-id-terr mi ara sellmeɣ fell-as, nettat ticki i tebɣa ad iyi-d-tmeslay, teɣɣar-iyi-d : « Ay Apakistani ! ». Txeddem-itt akka metεemmed akken ad iyi-tcemmet !

Nniɣ-as acḥal d tikkelt : « Nekk n Bengladac ulac kra n wassaɣ iyi-yezdin akked Pakistan, yerna nekk kerrheɣ mliḥ ipakistaniyen ». Deg ṭṭrad n uzarug n useggas n 1971, tεeddan yiserdasen ipakistaniyen ɣef lḥerma n waṭas seg tlawin-nneɣ ; mazal-iyi ar ass-a, ttmaktayeɣ-d εemti tameɣbunt, asmi i tenɣa iman-is akken ur tḍellu ara lεer i twacult-nneɣ. Ah lukan i nesεa lbumbaṭumik !

Nekk ad d-iniɣ, ipakistaniyen stahellen ad mmten s lbumbaṭumik am akken i teḍra d yijapuniyen deg ṭṭrad amaḍlan wis sin !

… ?

Mi ara waliɣ Sinyur Amedeo, yeqqim akked umdakel-is ayirani di lbar n Dandini, neɣ mi ara ten-id-mlileɣ akken deg umraḥ n Vittorio, ttḥussuɣ s lferḥ d talwit ; heddreɣ iman-iw, qqareɣ : « I yecbeḥ lḥal mi ara twaliḍ amasiḥi akked yimeslem myezgen-d amzun d atmaten, ur yelli kra n lxilaf la ger Σisa d Muḥemmed, la ger linğil d leqran ! ».

Segmi nekk aṭas i ddreɣ di Ruma, uɣaleɣ ferrzeɣ s shala ger uṭelyani yesεan rrasizm d uṭelyani ḥninen ɣef wiyaḍ : Amezwaru ur yettaḍṣa ara, mi ara sellmeɣ fell-as, ur iyi-d-yettarra ara sslam ; ma nniɣ-as, tcaw neɣ bunjurnu neɣ bunaṣira, netta ur yeεlim ara akk yes-i, ɣur-s amzun akken ur lliɣ ara. Limer yufa, ad iyi-yerr d tabaεuct, akken ad iyi-yeẓẓeḍ s yiḍarren-is mebla rreḥma !

[47]
Ma d aṭelyani yettsemmiḥen, ad t-tafeḍ yezga yennecraḥ wudem-is, d netta i yezeggirin ɣer sslam am Sinyur Amedeo, yezga yeqqar-iyid : « Salamuεlikum ! ».

Netta yessen mliḥ tineslemt, yiwet n tikkelt yenna-yi-d : « D Nnbi Muḥemmed i yennan, win i yas-yeḍṣan i gma-s amzun d ssadaqa i iseddeq ! ».

-… ?

Sinyur Amedeo, ala netta i ssneɣ d aṭelyani ur iyi-yesseεwaq ara s yisteqsiyen yerzan lḥijab d yizerfan n tmeṭṭut d wayen iḥerrmen, cukkeɣ-t isufer ɣer waṭas n tmura timselmin ladɣa imi tameṭṭut-is Sinyura Stefania tesεa yiwet n tkebbanit n tmerrit, tama n ubrid n Via Nationale.

Iṭelyaniyen, ur ssinen ara lislam akken iwata, nwan-t d ddin n ugdal: Teḥrem tissit n ccrab ! Yeḥrem wučči n uksum n yilef ! Teḥrem tuzzuft ma mačči d zzwağ ! Yiwen wass yenna-yi-d Sandro bab n lbar Dandini : « Acḥal n tlawin i tesεiḍ ?! ». Nniɣas : « Sεiɣ yiwet kan ».

Ixemmem cwiṭ, yuɣal daɣ yenna-yi-d : « Kečč ihi ur telliḍ ara d imeslem n tidet, ur tkeččmeḍ ara ɣer lğennet acku imeslem n tidet , ilaq-as ad yettẓalla xemsa n tikkal deg ass, ad yettẓummu deg ayur n remḍan, ad yezweğ akked rebεa n tlawin ».

Σerḍeɣ ad t-id-sfehhmeɣ belli nekk d igellil, ur lliɣ ara d amerkanti am yigeldunen n Lxaliğ akken sekreɣ rebεa n tlawin, maca netta ur yetqenneε ara s lheḍra-w.

Di taggara yenna-yi-d : « Nekk ttqadareɣ irgazen imselmen acku ḥemmlen aṭas tilawin, ttcabin ɣur-neɣ nekni s lefḥul n Ruma, yerna daɣen ttḥeqqiren wid yeṭtafaren ddker am nekni swa swa ».

Mačči kan d Sandro iyi-d-yeqqaren : « Kečč ur telliḍ ara d imeslem n tidet ! ». Yella daɣen waεrab-nni n Σebdu, win akken yeznuzayen iselman deg umraḥ n Vittorio.

[48]
Segmi ara d-yekker netta d acqirrew deg-i, yezga yessalay-iyi idammen s aqerru. Tikkelt ad ak-yini, imeslem n tidet d win yettmeslayen taεrabt, tikkelt ad yessenqed isem-iw « Amir Llah » i yettwali d lekfer, d ayen yexḍan i tneslemt ! Yeqqar-iyi-d : « Lukan di tesneḍ taεrabt, ad teẓreḍ lxilaf yellan ger Lεebd d Lamir ». Mi ara yi-d-yini akka, nekk ttarraɣ-as : « Kečč d lkafer i telliḍ, acku terriḍ imanik d ageldun ɣef Rebbi ». Aεrab-a d amṭarfu, iles-is yestahel ad as-t-yegzem yiwen.

-… ? Sinyur Amedeo, yexdem tawaɣit yerna yerwel-as i teɣdemt ? Ur zmireɣ ara ad amneɣ ttehma-ya. Iyi-iḥeyren, d isalli-nni i zerrεen yiɣmisen n tilibizyu : Sinyur Amedeo mačči d aṭelyani maca d iminig am nekki ! Ur sεiɣ ara laman deg yineɣmasen n tilibizyu, nutni zgan kkaten amek kan ara dxelqen ddiεayat d yiɣeblan. Mi ara sen-sleɣ, qqaren-d yir isallen ɣef umraḥ n Vittorio, ttweḥḥideɣ kan, qqareɣ deg ul-iw : « Ɣef acu i d-ttmeslayen wi, ɣef umraḥ n Vittorio ideg zedɣeɣ azal n εecra n yiseggasen-ya, neɣ ɣef Le Bronxnni i nettwali deg yisura n yimsulta ?! ».

Sinyur Amedeo, ẓid am waman n lmunga, yezga yettεawan-aɣ di tira n tebratin n ucetki, yettak-aɣ-d nnaṣayeḥ ilezmen i yes-sent nettqabal uguren ibiruqraṭiyen i d-nettmagar di tedbelt. Mazal-iyi ar tura, ttmaktayeɣ-t-id asmi i d-ibedd ɣer yidis-iw, iεawen-iyi akken ad fruɣ ugur-nni i d-yeğğan deg-i lehlak di lemɛedda-w, i yugin ad ifak fell-i acḥal.

[49]
Yebda wugur-iw akked yimsulta, asmi i ruḥeɣ ɣur-sen akken ad d-ssufɣeɣ lekwaɣeḍ-iw. Din iban-iyi-d belli sxerrben isem-iw, sxelḍen ger nnekwa-w akked yisem-iw.

Σerḍeɣ ad asen-d-sfehmeɣ belli isem-iw : Iqbal, ma d nnekwa-w : Amir Llah, yeεni isem n baba ; acku di leεwayed-nneɣ nekni di Bengladac, nrennu isem n ubabat i yisem n uqcic neɣ n teqcict i d-ilulen. Kkes-d acu ur xdimeɣ, akken ad asen-dsfehmeɣ tamsalt, nutni ugin ad fehmen.

Yal ass, nekk d rḥil d tuɣali ɣer wammas n yimsulta, armi i yeεya deg-i umaswaḍnni yellan din. Netta yenna-yi-d : « Nekk isem-iw akemmali Mario Rossi, nenna-d Mario Rossi neɣ Rossi Mario kifkif ur yelli kra i ibedlen, am akken daɣen i ulac lxilaf ger Iqbal Amir Llah d Amir Llah Iqbal ! ».

Yuɣal yeddem-d takerda-nni n tmezduɣt, imuqel-d ɣur-i, yenna-yi-d :

- -D teswira-k ta ?
- -Ih.
- -D wa i d astenyi-k ?
- -Ih.
- -D ta i d tansa-k ?
- -Ih.
- -D wa i d azemz n tlalit-ik ?
- -Ih.
-Ihi ulac kra n wugur, anaɣ akka ?

-Ala ! Yella wugur annect ilat, nekk isem-iw Iqbal Amir Llah mačči Amir Llah Iqbal !

Mi as-d-nniɣ akka, yerfa iεeyyeḍ-d fell-i : « Lukan ad tuɣaleḍ ɣer da tikkeltnniḍen, atan ad cerrgeɣ takerda-k, yerna ad ak-zuḥbeɣ arma d anafag n Fiumicino, ad ksrekbeɣ deg tmesrifegt tamezwarut ara iruḥen ɣer Bengladac ! Ur uḥwağeɣ ara ad ak-waliɣ da tikkelt-nniḍen, tfehmeḍ ? ».

-… ?

Ḥkiɣ-as-d ɣef temsalt-a i Sinyur Amedeo, nniɣ-as-d belli yessagad-iyi yisem-a n Amir Llah Iqbal. Ḥesbeɣ-as-d akk uguren i zemreɣ ad d-mmagreɣ di tudert-iw s sseba n umcabi-ya n yismawen.

Wi yeẓran, ahat win umi qqaren akka Amir Allah Iqbal ad yili d aqettal ameqran neɣ d ttajer n ladrug neɣ d lebεaḍ n yirebraben iweεranen, am upakistani-nni i ṭṭfen ussan iεeddan yiɣallen uffiren n Marikan ?! ».

Ma qebleɣ isem-a, amek imiren ara d-fkeɣ ttbut dakken arraw-iw di tlata yidsen, d arraw-iw n tidet ?

Amek ara d-fkeɣ ttbut dakken tameṭṭut-iw, d tameṭṭut-iw n tidet ?

Acu ara yeḍrun lukan ad muqlen ɣer leεqed n zzwağ-iw, ad afen mačči d nekk i d argaz n tmeṭṭut-iw, maca d amdan-nniḍen isem-is Iqbal Amir Llah ?!

Amek ara d-sufɣeɣ idrimen-iw i jemmεeɣ deg lbanka ?

[51]
Di taggara yewεed-iyi Sinyur Amedeo akken ad d-iger iman-is, ad iyi-dyessufeɣ seg tegnit-a taberkant.

-… ?

Kra n wussan kan i iεeddan, ata Amedeo yeṭṭef di lweεd-is, yedda yid-i ɣer wammas n yimsulta i d-yezgan deg ubrid n Via Genova. D tin akk i d tikkelt tamezwarut ideg iyi-skecmen srid ɣer lbiru, wama uqbel ttawiɣ-d ssaεa neɣ snat nekk d araju ɣef uṭaburi.

Yesteqbel-aɣ umdakel-is, amaswaḍ Bettarini. Yessuter-iyi-d lkarṭa-w n tmezduɣt, fkiɣ-as-tt, iruḥ imiren yeffeɣ seg lbiru, yewwi-tt yid-s.

Mbeεd kra n dqayeq kan, ata yuɣal-d, ur umineɣ ara mi iyi-d-yenna : « Attan lkarṭa-k n tmezduɣt tamaynut a Sinyur Iqbal Amir Llah ! ».

Ueqbel ad t-snemmreɣ, muqleɣ s uxḍaf ɣer sin-nni n yijerriḍen imezwura :

Isem : Iqbal, nnekwa : Amir Llah. Rriɣ-d imiren nnehta, ḥusseɣ am akken d kra n teεkemt ẓẓayen i ḍeyyreɣ seg yiri-w. Mi d-neffeɣ seg wammas n yimsulta, tusa-yid yiwet n tikti tessewham, nniɣ-as i Sinyur Amedeo : « Tameṭṭut-iw s tadist i tella, qrib ad uɣaleɣ d ababat i tikkelt tis rebεa, atan friɣ-tt deg uqerruy-iw, mmi ara dilalen ad as-semmiɣ Roberto, isem-is akemmali ad yli akka : Robirto Iqbal ! ».

Gulleɣ ur ḥenteɣ ma d aqcic i d-terba tmeṭṭut-iw, ar akken kan ara d-ilal, ad assemmiɣ Robirto. D wa kan i d abrid i yes-s zemreɣ ad beεdeɣ i lmuṣiba n usexleḍ ger yisem d nnekwa. D lmuḥal akka dasawen, ad yili leɣlaḍ, acku Robirto d Mario d Francesco d Massimo d Giulio d Romano, akk-nsen d ismawen mačči d nnekwat.

Ilaq ad wwteɣ s wayen akk umi zemreɣ, akken mmi Robirto ur d-yettemlil ara d wuguren ibiruqraṭiyen.

[52]
Ur ẓriɣ ara anda i d-yegra tura, ḥṣiɣ kan ɣef yiwet n tɣawsa : Sinyur Amedeo ur yelli d aberrani, ur yelli d bu twuɣa ! Σelmeɣ belli yexḍa i yidammen n yilemẓinni aṭelyani, win akken iɣef tuqa deg wudem-is taḍṣa.

Ssneɣ-t asmi akken xeddmeɣ d aḥemmal deg ssuq n uzniq n Vittorio, yeεni uqbel akk ad d-neslal tamyawast-nneɣ n tjara. Ssneɣ daɣen tameṭṭut-is Stefania, nettat d tamdakelt n tmeṭṭut-iw.

D netta iyi-iεawnen akken ad sεuɣ axxam ideg zedɣeɣ tura, wama yugi bab-is ad t-yessekru i yiminigen. D netta daɣen iyi-iqenεen s tixuṭṭert n uselmed n tutlayt taṭelyanit i tmeṭṭut-iw.

Ttmenniɣ ad yuɣal mmi Roberto am Sinyur Amedeo. Aqlin ttemxemmameɣ ad tgreɣ ɣer lakric taṭelyanit wala ma ceyεeɣ-t ɣer lğameε ad yeḥfeḍ leqran d tutlayt tabengladcit.

[53]
Askiεew wis tlata

Ttlata 24 furar, ɣef 22 :39

Tasebḥit-a, yesteqsa-yi-d Iqbal : « Teẓriḍ acu n lxilaf yellan ger win yesεan rrasizm d win yettsemmiḥen ? ». Nniɣ-as : « Win yesεan rrasizm yezga yettwali wiyaḍ d aεdawen-is, acku netta yettamen belli ur ssawḍen ara ɣer uswir ideg yella ; ma d win yettsemmiḥen, yettemεamal akked wiyaḍ mebla ma yessamɣer iman-is fell-asen neɣ ad ten-iḥeqqer ». Mi as-d-nniɣ akka, iεedda iqerreb-d armi d ɣur-i akken ur as-d-isel yiwen, amzun akken d kra n lbaḍna iweεren i yes-s ara yi-d-ixebber ; yenna-yi-d : « Win yesεan rrasizm ur yettaḍsa ara ! ».

Fkiɣ-tt ass kamel nekk d axemmem ɣef umdan-a i yesεan rrasizm iɣef tuqa taḍṣa. Ufiɣ-d dakken Iqbal, yessekfel-d yiwet n temsalt ɣur-s azal d ameqran. Amdan i yesεan rrasizm, mačči akked wiyaḍ i yesεa ugur, maca yesεa-t akked yiman-is. Ur yettaḍṣa ara i wiyaḍ acku ur yettaḍṣa ara i yiman-is, iṣeḥḥa yenzinni ttawin waεraben : « Win yesruḥen taɣawsa, amek ara yefk seg-s ».

Letnayen 26 yennayer, ɣef 22 :05

Tameddit-a, mlaleɣ akked Iqbal zdat n uzniq n Vanezia, yenna-yi-d belli yuḍen, teqreḥ-it lemεedda-s ; yuɣal yemmuqel-iyi-d s leḥzen yenna-yi-d : « Ad iyi-ineɣ Amir Llah Iqbal ! ».

Taɣect-nni i yes-s iyi-d-yemmeslay, terra-yi umneɣ ayen iyi-d-yenna. Di tazwara, nwiɣ s tidet Amir Llah Iqbal, d amdan i yettnadin fell-as ad t-ineɣ ; ɣef aya i sutreɣ deg-s ad iyi-d-yessefhem ugar ɣef temsalt-a.

[54]
Nruḥ neqqim deg lbar amezwaru iyi-d-iḍehren ɣer wallen, din nniɣ-as : « Tcetkaḍ ɣer yimsulta ? ». Yerra-yi-d : « Mačči d tikkelt neɣ d snat i cetkaɣ ɣur-sen, maca nutni ḍebεen-iyi-d ».

Aḥun Rebbi mačči aṭas i qimeɣ akken wehmeɣ, imi yejbed-d seg lğib-is lkarṭa-s n tmezduɣt ; yessefhem-iyi-d ɣef wugur n usexleḍ ger yisem d nnekwa.

Yemmeslayiyi-d aṭas ɣef temsalt n umcabi n yismawen. Yeḥka-yi-d taqsiḍt n yiwen n urgaz n Bengladac yettwanɣan di leɣlaḍ, acku isem-is icuba ɣer yisem n yiwen n umcum aweεran.

Di taggara imuqel-d ɣur-i, netta akken yeṭṭef iman-is faɣ ad as-d-ɣlin yimeṭṭawen i d-yettmecruruqen ɣef wallen-is, yenna-yi-d : « Yak tesneḍ-iyi a Sinyur Amedeo, isem-iw Iqbal Amir Llah, ulac acu iyi-yezdin akked Amir Llah Iqbal ! Da di tmurt n Ṭṭelyan, ala kečč i sεiɣ d inigi, d kečč kan i izemren ad iyid-tselkeḍ seg ttehmat ara d-sbabben fell-i deg yimal ».

Iḥuza-yi aṭas s lhedra-s, weεdeɣ-t dakken ur ttεeṭṭileɣ ara ad d-greɣ iman-iw ad as-d-fruɣ ugur-is.

Azekka taṣebḥit n wass, ad as-ssiwleɣ i umaswaḍ Bettarini, win iyi-iεawnen s waṭas akken ad nefru ugur n yitbiren n umraḥ n Santa Maria Maggiore , d netta i yesbeεden ɣef Barwiz aṭas n yiɣeblan i yezmer ad yesεu akked yimsulta.

Lexmis 19 yennayer, ɣef 23 :19

Taṣebḥit-a, rufqeɣ Iqbal ɣer wammas n yimsulta. Yessaweḍ umaswaḍ Bettarini ad as-d-yefru ugur-is di kra n dqayeq kan. Acḥal i yefreḥ Iqbal !

Mbeεd mi nesnemmer amaswaḍ Bettarini, iḥettem fell-i Iqbal ad nruḥ ad iyiixelleṣ ttay deg lbar i d-iqerben ɣer wanda akken i nella. Din ixebber-iyi-d s rray i yegzem

[55]
ur yeqqil deg-s ɣer deffir. Yenna-yi-d belli yeqsed-d ad asisemmi Roberto i mmi-s ara d-ilalen, akken ad tishil ɣef yimsulta temsalt n umeyyez ger yisem d nnekwa ; yerna ad ibeεεed ɣef mmi-s lmeḥna n umcabi n yismawen, ladɣa imi d netta akk i d amezwaru deg umezruy n Bengladac ara yesεun isem n Roberto.

Yuɣal daɣen yenna-yi-d : « Σelmeɣ belli ismawen-nneɣ ttaεren-awen akken ad ten-id-tneṭqem, ma d mmi Roberto, ttwaliɣ ad asen-yeεğeb s waṭas i yiṭelyaniyen ! ».

Ur bɣiɣ ara ad as-gezmeɣ ameslay, ğğiɣ-t armi i yekfa lhedṛa steqsaɣt : « Lukan ad d-terbu tmeṭṭut-ik taqcict ? ». Ixemmem cwiṭ, yerra-yi-d s ucmummeḥ : « Ad assemmiɣ Roberta ! Isem-is akemmali Robirta Iqbal ! Atan ad ak-d-galleɣ lukan ad tnadiḍ merra tamurt n Bengladac ur tufiḍ taqcict umi semman Roberta ».

Ur zmireɣ ara ad ṭṭfeɣ taḍṣa iyi-d-yusan. Neḍṣa i sin yid-neɣ, nettu ula d tamuɣli n wid yellan di lbar i d-yettferriğen deg-neɣ.

Ay imejjayen n ddunit ddaklet !

Snulfum-d ddwa tamaynut ara yesseḥlun imdanen yesεan rrasizm seg waṭṭan n leḥqed akked lekruhiyya. D Iqbal i d-yufan aṭṭan-nsen : Nuḥwağ tikaciyin am tid n laspirin ara iεiwnen imdanen akken ad ttnecraḥen.

Ttlata 19 unbir, ɣef 23 :39

Tameddit-a, ddiɣ akked Barwiz akken ad d-naɣ rruz d kra n yiεeqqaren ɣer Iqbal. Din, nerra-tt i umeslay ɣef twerqatin-nni i ilesqen ɣef leḥyuḍ, tid ideg dkkaten seg yiminigen. Iwehha Iqbal ɣer ukajun n tteffaḥ yellan zdat-s, yenna : « Mi ara waliɣ tatteffaḥt tettwaɣ, ttekkseɣ-tt-id s leɣṣeb neɣ mulac lukan ad tt-ğğeɣ, ad teswiɣ
akk titteffaḥin-nniḍen ! Ayɣer ur xeddmen ara akka yimsulta i yiminigen yeffɣen i yiberdan ? Acu n ddnub i yesεan yiminigen izedganen i yettenεettaben akken ad d-awin taxbizt-nsen ?! ».

Imeslayen i d-yenna Iqbal, wwin-iyi ad rreɣ ddehn-iw ɣer temsalt n usṭaεay n twuɣa ɣef yiminigen akken llan d tirni, anaɣ aṭas i sεeddan yiṭelyaniyen di Marikan. Ula d nutni akka daɣen seṭεen-asen ttehma n lmafya ; acu kan waqila ur d-lmiden ula d kra seg temsirin n yizri.

Lğemεa 30 tuber, ɣef 23 :04

Ass-a, yenna-yi-d Iqbal s zzux belli mmi-s ameqran Meḥmud, yettmeslay taṭelyanit akken ilaq. D netta i yettrafaqen yemma-s mi ara truḥ ad texdem lecɣalis di berra am rḥil ɣer ṭṭbib. Nniɣ-as : « Tettmeslay tmeṭṭut-ik taṭelyanit ? ».

Yennayi-d : « Xaṭi ! Ibengladaciyen ur sent-ttserriḥen ara i tilawin-nsen ad ruḥent ɣer uɣerbaz, acku lislam iḥerrem fell-aɣ asexleḍ ger yirgazen d tlawin ».

Mi d-uɣaleɣ ɣer uxxam, mmeslayeɣ-as-d ɣef temsalt-a i Stefania, ssutreɣ seg-s ma ad teqbel ad asent-id-tettak timsirin di tutlayt taṭelyanit i tilawin tibengaladaciyin.

Testerḥeb Stefania s tikti, tenna-yi-d : « Ilaq di tazwara ad tqenεeḍ Iqbal d yimdukal-is ».

Ttlata 26 meɣres, ɣef 23 :49

Mbeεd mi yesmeεdez aṭas, ɣer taggara iwufeq Iqbal ɣef uheyyi n temsirin n uselmed n tṭelyanit i tilawin, ideg ara tettekki tmeṭṭut-is ma d Stefania, d nettat ara iqamen s uselmed.

[57]
Ssutreɣ seg Iqbal ad iqenneε wid akk i yessen seg yibengladaciyen-nniḍen akken ad serrḥen i tlawin-nsen ad d-asent ɣer uɣerbaz ; yewεed-iyi dakken ad yewwet s wayen akk umi yezmer akken ad ten-iqenneε.

Lğemεa 09 furar, ɣef 23 :12

Tameddit-a, beddeɣ aṭas nekk ttmeyyizeɣ di tseddart-a i d-yeddan deg udlis n Segmend Freud « Ṭuṭem d uṭabu »⁵ : « Isem i yettawi umdan d aferdis agejdan di tilawt-is, neɣ akeyya d amur seg yiman-is ».

5 ال محرم و ال طوطم s tefransist : « Totem et Tabou »

[58]
# Tidet n Elizabitta Fabiani

Ruḥeɣ ɣer ubugaṭu akken ad ccektiɣ ɣef yiwen n uterras. Labud ad yettwaεaqeb win i as-ixedmen kra i umecṭuḥ-iw Valentino. Ayen akken iyi-dtenna tεessast n tewwurt Benedetta ɣef yicinwaten yerra-yi cukkeɣ deg-sen. Fkiɣ-as i ubugaṭu-nni yiwen kan n usteqsi : « Ma yella ad iεaqeb lqanun win itetten aksum n uqjun ? ». Netta akken yewhem deg usteqsi-inu, yerra-yi-d : « Di leεmer xemmeɣ ɣef temsalt yecban ta ». Yessuter-d seg-i ad ṣebreɣ cwiṭ n lweqt seg leεḍil ad yemmuqel deg zzmamat n lqanun n twuɣa, yerna daɣen ad iciwer imendidenis n lxedma.

Nekk ur rjiɣ ara, meεna ruḥeɣ ttnadiɣ ɣef tdukliwin yettdafaεen ɣef yizerfan n umdan ɣef yixef-nsent tuddsa n Amnesty International, meεna tessexleε-iyi triritnsent mi yi-d-nnan : « Nekni nettdafaε ɣef umdan mačči ɣef lḥiwan ». Ad d-iniɣ kan, tamurt-a ur tetqeddem ara. Ilindi mi ruḥeɣ ɣer Laswis, walaɣ s tiṭiw amek i ttemεamalen d yiqjan, limer ad teẓrem ad twehmem seg leḥsan i senxeddmen : xedmen-asen tiḥuna n useṭṭel, sbiṭrat d rrisṭurat, walaɣ xedmen-asen ula d timeqbert di Genève ! Wis melmi ara tetqeddem Ṭṭelyan am Laswis ?

[59]
Sinyur Amedeo, ala netta i nesεa d amḍawεi di lbaṭima-ya. Ur yetteclaε ara deg Valentino mi ara yesseglaf, netta yettemεamal yid-s s leḥnana. Ma d tameṭṭut-is kan Stefania, nettat d tidet tekreh iqjan aṭas, acḥal d tikkelt iyi-dteccekta ɣef useglef n Valentino, nekk sfehmeɣ-as belli aseglef d tin kan i yesεa d lluɣa-s, yess kan i d-yesneflay lferḥ-is d leḥzen-is akked reffu-s d wayen akk i yettḥulfu. Ur ilaq ara ad nḥettem fell-as akken ad yessusem, mačči d lḥeq fellaɣ ad t-nlum mi ara ibecc deg usansur, ilaq ad t-neḥseb am uqcic amecṭuḥ. Yella εni win yekkaten aqcic amecṭuḥ mi ara ibecc deg usu-s ? Yerna ẓran akk medden belli iqjan ttemsawalen way-gar-asen s usraḥay n yibeccicen, d ibeccicen i ssexdamen d ttawil n taywalt. Σni nebɣa ad nekkes i yiqjan izerfan i sen-yefka ccreε n ugama ?

Yiwet n tikkelt ur as-wwiɣ ara i Stefania, mi ttwalaɣ akken treggem amecṭuḥiw Valentino, εeddaɣ berrḥeɣ fell-as nniɣ-as : « Kemm tesεiḍ rrasizm, kemm d tamṭarfut, ur kem-ttaǧǧaɣ ara ad tregmeḍ Valentino ! ». Nettat imiren teččeḥ fell-i, tekka aṭas n yiseggasen ur yi-d-tettlaεi ara, ma d Sinyur Amedeo, netta yeqqim akken i yella, yezga yettsellim fell-i am akken kra ur yeḍri.

Ad kkreɣ ad ruḥɣ ɣer tmesqadt n Ccinwa yellan di Ruma, ad sutreɣ seg-sen ad dgren iman-nsen deg unadi ɣef Valentino yettwakren.

Yelzem ɣef ddula n Ṭṭelyan ad d-tbedd ɣer yidis-iw, anaɣ nekk d taṭelyanit inefεen tamurt-is ? Anaɣ ttxelliṣeɣ tabzert yerna di lawan , di leεmer sεeddaɣ ttiεad n lexlaṣ ?! Σni mačči d lḥeq fell-i ad sutreɣ izerfan-iw iyi-d-tefka temendawt ?! Σni nekk mačči d takatulikt iṣeḥḥan, εni ur xdimeɣ ara ayen i dyenna ddin-iw ?!
Uraɣ tlata n tebratin n ucekti : tamezwarut uriɣ-tt i Lpap, tis snat uriɣ-tt i uselway n tegduda ma d tis tlata, uriɣ-tt i uselway n udabu. Akka tura, yal yiwen seg-sen kelfeɣ-t s wayen i d-yewwi ad t-yexdem.

-… ?

Limer ad amneɣ ayen iyi-d-tenna tεessast-nni n tewwurt tanapulitanit ɣef uttekki n yicinwaten deg takerḍa n Valentino, tili taɣawsa akk isehlen i yes-s ara yi-tεiwen ddula n Ṭṭelyan, d agzam n wassaɣen idiblumasiyen akked tmurt n Ccinwa, yerna icinwaten yesεan rrisṭurat ad kecmen akk ɣer lḥebs !

Ala, aya drus-it maḍi. Ilaq ad ttwaẓεen seg Ugraw n Tmura Yedduklen, yerna ad εezlen tamurt-nsen, ad xedmen fell-as lḥers adamsan d usertan !

Mazal ariḍa ur tt-qqideɣ ara ! Ilaq ad nexdem lgerra mgal Ccinwa, anaɣ Ṭṭelyan d taεeggalt deg Tdukli Taserdast n Ugafa n Waṭluntik NATO i yettkelfen s uskar n lgerrat ?! Anaɣ amur seg tbezrin i ttxelliṣeɣ tettawi-t tdukli-ya taserdast i dbedreɣ ?! Yak d tidet llant lkazirnat n lεesker n Marikan deg wakal-nneɣ ?!

… ?

Cukkeɣ daɣen deg Marina tislit n tεessast-nni n tewwurt Benedetta, nettat tezga teqqar-as i Valentino yal mi ara t-twali : « Kečč d agerruj ! Kečč d agerruj ! ».

Σelmen akk medden belli tameṭṭut-a laṣel-is n Sardinya, tamnaḍt-a mechuret s uxḍaf n yimdanen, εni ur tecfam ara ɣef wasmi i yettwaxḍef ucennay Fabrizio Dé André d yimεellem Giuseppe Soffiantini ?

Mebla ccek wi ixeṭṭfen imdanen bedlen tasetratijit, uɣalen tura xeṭṭfen iqjan, segmi ẓran imdanen ḥemmlen iɣersiwen ladɣa imcac d yiqjan. Aqlin tura ttrajuɣ

[61]
kan melmi ara yi-d-ssiwlen yimexḍaf akken ad sen-fkeɣ tadrimt ara yid-cerrḍen, ur sseεlameɣ ara imsulta akken ara ḍemneɣ ur yettaɣ wayra Valentino. Wejdeɣ ad fkeɣ kra n wayen kesbeɣ, awi-d kan ad d-yuɣal ɣur-i.

Segmi iruḥ Valentino, qqimeɣ-d weḥdi. D lmuḥal zemreɣ ad idireɣ mebla ma yella yid-i.

-… ?

Ḥerrmen-iyi akken ur tetteffeɣ ara targit-iw, nwiɣ ad rreɣ Valentino d anaẓur n ssinima mechuren am lanspaktur Rex, win akken yesqerqiren imcumen at twuɣa arma yeṭṭef-iten-id. Yessuter-d seg-i yilemẓi-nni ahulundi Johan akken ad ttekkiɣ deg usaru i yebɣa ad iṣewwer deg umraḥ n Vittorio. Nekk cerḍeɣ fell-as ad yettekki daɣen Valentino s wamek ara qebleɣ ad ttekkiɣ nekk. Di tazwara yesmeεdez, taswiεt akka yuɣal yeqbel. Lliɣ ttḥebbireɣ i uzekka n Valentino segmi i qeḍεeɣ layas seg mmi awḥid Alberto.

Yenna-yi-d Alberto uqbel ad iruḥ seg uxxam war tuɣalin akken ad yernu ɣer yimdukal-is imḍellen am netta : « Axxam-a d lḥebs, kemm deg-s d timḥebbest ma d nekk d ameḥbus, bɣiɣ ad idireɣ di tlelli berra i yizebgan ! Axxam-a d ssuq, kemm deg-s d tamzenzut ma d nekk d amectari, bɣiɣ ad idireɣ berra i tmetti n lbiε wecra ! ». Ar tura ur ẓriɣ ara acu-t wassaɣ iyi-yezdin akked lḥebs d ssuq ?! Ma drus iḥelleɣ deg-s ad yeqqim ur yettruḥ ara, meεna netta iruḥ mebla ma yexdem ccan i yimṭṭawen i ttruɣ fell-as d tasa-w igezmen.

Targit-iw tamezwarut, nwiɣ ad yuɣal mmi Alberto d anaẓur mechuren n ssinima am Marcello Mastroia neɣ Alberto Sordi, maca ur ssawḍeɣ ara ad tegreɣ deg ubrid n wid mucaεen, yerna nekk kerheɣ facal, ur qebbleɣ ara aɣelluy d yir tudert, ɣef aya i ḥezzmeɣ akken ad derrbeɣ Valentino ɣef tikliwin iweεren. Aṭas n tlufa i asslemdeɣ, lliɣ qrib ad awḍeɣ s anda ara aɣeɣ lḥeq n leεtab-iw.

[62]
Amedeo d iminig ! S tidet ta d tamsalt yessewhamen ! Taswiεin ttilint-d deg umraḥ n Vittorio tikliwin n usuter n yizerfan n yiminigen : Azref deg yixeddim, azref deg tmezduɣt, azref deg tdawsa, azref deg tefranin..atg. Nekk ad d-iniɣ ilaqaɣ ad nezwir qbel deg at tmurt ineṣliyen, wid ilulen di Ṭṭelyan, iqjan daɣen ula d nutni ttuneḥsaben d arraw n tmurt-a. Ala nekk ur sεiɣ ara laman seg yiminigen !

Ɣriɣ ussan iεeddan deg yiwen n uɣmis ɣef yiwen n ufellaḥ d iminig yetεedda ɣef lḥerma n yiwet n temɣart i as-yefkan kulci : lkarṭa n tmezduɣt, ixeddim, tamezduɣt,…atg. D wa i d leḥsan ara as-yerr ? Yella kra n wass ideg teslam ɣef uqjun i yetεeddan ɣef lḥerma n lal-is ?

Tessnem ajiṭan-nni i d-yettasen ɣer uxxam n Amedeo, yerna yettɣima yid-s di lbar n Dandini, yeznuzay daɣen ladrug di Santa Maria Maggiore netta yesteεmil yeceččay itbiren ? Yiwen n wass yenna-yi-d :

« Nekni di tmurt-nneɣ nettaǧǧa iqjan berra n uxxam ». Nniɣ-as : « Sfhem-iyi-d amek akka ? ». Netta yerra-yi-d: « Iqjan mmugen akken ad εassen axxam ɣef yimukar ! ».

Xemmeɣ ad cektiɣ fell-as, ad t-tehmeɣ s rrasizm d urgam, qleɣ snegzaɣ i wudem n Amedeo. Ajiṭan-agi a i yeffɣen i yiberdan yerna yesεa rrasizm, yestahel ad tẓεen s lεejlan seg wakal n Ṭṭelyan, meεna ɣer wanda ara yerr, ijiṭanen ur sεin ara kra n tmurt iɣer ara ten-yeẓẓeε yewen !
Tidet kan, nekni ur nuḥwaǧ ara iminigen. Sliɣ qqaren lukan ad ruḥen yiminigen ad teɣli tdamsa n Ṭṭelyan ! Wi d lekdubat i d-ssufuɣen yisertiyen isduklanen. Yeshel fell-aɣ ma nebɣa ad sen-nebru i yiminigen-agi, icaḍ-aɣ ad nderreb iqjannneɣ akken iwata. D amedya, llan yiqjan-nni i yettwaderben akken ad ttrafaqen iderɣalen, d nutni i ten-yessufuɣen ɣer berra ticki i bɣan ad ruḥen ad sewwqen neɣ ad d-qḍun kra n tɣawsa n yal ass. Llan daɣen yiqjan i yettεawanen deg uqelleb ɣef wid yetɣebban, ttselliken-d wid i termel zznezla s ddaw n tmurt. Ur ntettu ara daɣen iqjan ixeddmen deg yinafagen, d nutni i dyettaṭafen wid yesserwalen ladrug. Ur nuḥwaǧ ara iminigen i wumi ara nesselmed taṭelyanit ad nernu ad sennefk tamezduɣt d yixeddim umbeεd ad ten-naf znuzayen ladrug deg wurtiyen izuyaz, rennun tεeddayen ɣef lḥerma n teqcicin-nneɣ. Wagi mačči d lmukun, d lmuḥal !

-… ?

Wi yenɣan ameɣbun n Lorenzo Manfredi ? Nekk ur d-wwiɣ ara s lexber anwa. Ruḥet steqsit imsulta ad wen-d-inin. Sneɣ-t umeɣbun-a yemmuten, netta d mmi Alberto llan d imdukkal am wasmi meẓẓiyit am wasmi meqrit, nutni akken kan i ddukulen amzun d ayetmaten. Netta yusa-d ɣer da ad yidir ɣer temɣart n setti-s segmi i msebran yimawlan-is, wten acḥal nutni d amcareε ɣef lǧal n beṭṭu n lwert d wanta tama iɣer ara d-yegri mmit-sen.

Setti-s ur tesεi ara tazmert akken ad d-telhu yid-s, d ayen i yeǧǧan Lorenzo ad dyettixer seg leqraya ɣef zik, yerna netta yettxalaḍ wid yefɣen i yiberdan. Mebla ccek sseba n lmut-is, d rḥil i iruḥ d asfel n yimenɣan yekkren ger trebbaε n wid yeznuzayen ladrug. Tecfam ɣef wamek i tella Chicago deg yiseggasen n tmanyin ?

-… ?

[64]
Yelzem ɣef udabu ad d-yerr s ddhen-is ɣer temsalt n lemεica n yimdanen, ur telli ara tifrat deg usali n wazal n tbezrin d uxnaq n yiṭelyaniyen, maca ilaq ad setεinen s yiqjan imi ur sεin ara aṭas n lexṣara, yerna mačči d yiwen neɣ d sin n lecɣal i d-xeddmen baṭel. Ilaq ad ten-nderreb akken iwqem ɣef kulci : Ad sennselmed amek ara d-ttaṭafen imcumen, amek ara ttεawanen imɣaren, amek ara selḥuyen timacinin n trisiti, amek ara sewwayen lqut,…atg. Ah, ttuɣ yiwet n temsalt tesεa mliḥ azal : Zemren yiqjan ad xedmen di lluzinat imeqranen, yerna iqjan mačči d wid ara as-tiniḍ ad xemmen akken ad ḥebsen ixeddim neɣ ad gribin, iqjan d lmuḥal ḥebbsen ixeddim. Yak tebɣa ddula ad tekkes ssandikat n yixeddamen, yak ddula tettnadi ɣef yixeddamen yettaɣen awal, melmi i as-yehwa ad ten-testixxer mebla ma ruḥen ad cektin ɣer teɣdemt !

Nekk qenεeɣ s wayen iyi-d-yeqqar uselmad Antonio Marini : « Ugur-nneɣ agejdan d atxellef, yettɣiḍ lḥal imi tamurt n Ṭṭelyan ur telli ara d tin yetqeddmen ». Ad diniɣ s leεyaḍ : « Yewweḍ-d lawan ad neǧǧ tikti-nni n tεuggent tikti-nni izelgen i aɣyerran nettwali iqjan ṣelḥen kan i teεsast ! ».

-… ?

Di taggara, ttwaliɣ d lwaǧeb fell-i ad welheɣ ddehn-nwen ɣer temsalt-a : Tettemcabi aṭas tuffra n Amedeo d tin n Valentino. Balak Amedeo, netta daɣen d axḍaf i t-xeḍfen. Yelzem ɣef yimsulta ad d-ṭṭfen tarbaεt-a n wid ixeṭṭfen imdanen deg umraḥ n Vittorio. Labud ad yili kra lufaq uffir ger at Sardinya d yicinwaten. D ta i d tidet iɣer ssawḍeɣ segmi i xemmeɣ aṭas.

Ur sεiɣ ara aṭas n ttbut, meεna aṭas n leckuk iweεranen i yellan ɣef temsalt-a. Ma ur d-yuɣal ara Valentino akken i yella yakan s sseḥa-s, nekk , ur ttuɣaleɣ ara ad xellṣeɣ tabzert i udabu . Seg ass-n d tasawent, ad ruḥeɣ ad hajreɣ ɣer Laswis, ur sεiɣ acu izemren ad iyi-iqerreε, yerna d lmuḥal ad d-uɣaleɣ ɣer Ṭṭelyan.

[65]
# Askiεew wis rebεa

Ttlata 23 meɣres, ɣef 22 :48

Taǧaret-nneɣ Elisabetta Fabiani, tettketir deg snat n leḥwayeǧ : tḥemmel iqjan, tḥemmel daɣen ad tferreǧ isura n yimsulta.

S kra n wayen iɣef ara [66]
dtemmeslay, labud ad d-yettwabder deg-s uydi neɣ Hitchcock neɣ Agatha Christie neɣ lanspaktur Columbo neɣ Derrick neɣ Montalbano neɣ Poirot. Yal ass tetabaε di tilibizyu isura n yimsulta, tḥemmel s waṭas asaru n « Rix », win akken i d-iḥekkun ɣef tlufa n yiwen n uqjun yettεawanen amaswaḍ n yimsulta, aqjun-a yeḥrec nezzeh, yerna yesεa kra n tikliwin neɣ mi ara yettḥerrik imanis yessewham kra n win i t-yeẓran. Yuklal ad as-yewwet yiwen afus i uqjun-a.

Ssebt, 16 yennayer, ɣef 23 :28

Aseglef n uydi n Elizabetta yettcabi ɣer uskiεew, yessekcam-iyi-d ɣer wul-iw liḥsas s lferḥ, ma d Stefania nettat tekreh ad as-tsel. Taṣebḥit n wass-a, tennuɣ d Elizabetta, tessaged-itt, tenna-yas ad cektiɣ fell-am ɣer yimsulta ma yella ur yeḥbis ara uqjun-im aseglef di tsaεtin tineggura n yiḍ. Tenna-yas-d Elizabetta : « Kemm tesεiḍ rrasizm yerna d tamṭarfut i tgiḍ acku tkerheḍ iɣersiwen ». Terfa fellas mliḥ Stefania, nettat akken tḥar tewhem, truḥ-d ɣer ɣur-i testeqsa-yi-d niya niya kan : « D tidet εni nekk sεiɣ rrasizm yerna d tamṭarfut imi i kerheɣ ad sleɣ i useglef n yiqjan deg yiḍ ? ». Nekk ǧawbeɣ-tt nniɣ-as : « D tidet ih kemm d tamṭarfut meεna di tayri kan ! ».

Mi as-d-nniɣ akka teṭṭerḍeq d taḍsa, teṭṭef-iyi s tqemmuct acḥal tugi ad yitserreḥ.

Ttlata, 14 unbir, ɣef 22 :57

Tweṣṣa-yi tameddit-a tǧaret-nneɣ Elizabetta akken ad ḥadreɣ iman-iw seg yijiṭanen-nni i d-yettasen ɣer umraḥ n Vittorio akken ad zenzen tiɣawsiwin i [67]
dukren. Tenna-yi-d, d iɣersiwen i imeεnen wala ijiṭanen, ifen-ten di kra yellan. Mbeεd mi tezzi i wawal akka d wakka, tuɣal tekcem ɣer wul n umeslay: « Ur asleddi ara tawwurt n uxxam-ik i ujiṭan-nni asekran, win akken i yessexdamen itbiren akken ad yezzenz ladrug ». Fehmeɣ belli nettat teqsed-d Barwiz, εerḍeɣ ad as-d-sseɣtiɣ, ad as-iniɣ: « Barwiz d ayirani mačči d ajiṭan », maca nettat tkemmel awal-is tenna-d: « Ur aɣ-tewqiε ara ma yella n Iran neɣ n Marikan neɣ n Laswis neɣ n kra n tmurt-nniḍen, lmuhim di lefεayel-is d ajiṭan, ɣef waya ad dyezg yuɣal d ajiṭan s lefεayel-is ɣas ur d-ilul ara d ajiṭan ». Nekk ǧǧiɣ-tt akken, ur as-d-rniɣ uma d kra.

Lexmis, 23 meɣres, ɣef 23:45

Taṣebḥit-a, tsuter-d seg-i Elizabetta Fabiani ad beddeɣ ɣer tama-s deg umennuɣ-is aɣerman ideg tettdafaε ɣef yiqjan n umaḍal. Tenna-yi-d atan imezdaɣ n lbaṭima bɣan ad buṭin ɣef yiwen n lqanun ara igedlen i yiqjan asexdem n usansur, lqanun-a xedment-id ɣef lǧal n umeɣbun-iw Valentino. Tuɣal daɣen tessefham-iyi-d amek i d-yebda rrassizm di tmurt n Marikan, mi akken i gedlen i yiberkanen ad qqimen ɣef yikersiyen n luṭubis. Di taggara, tsuter-d seg-i ad sstenyiɣ yiwen n lkaɣeḍ ideg d-tejmuεay istenyiten akken ad tdafeε ɣef Valentino d yiqjan merra n umaḍal akken ad sεun azref n usexdem n usansur d umiṭru, ad sεun azref n urkab n tmesrifegt d lbabur rnu ɣur-s azref deg lwert d tuzzuft, azref deg tdawsa d uzref deg tmezduɣt,…atg. Stenyaɣ lkaɣeḍ-nni mebla ma ḥewseɣ ad fehmeɣ.

Larebεa, 27 ɣuct, ɣef 22:49

[68]
Taṣebḥit-a mlaleɣ-d Elizabetta, nettat teḥzen mliḥ, tenna-d mazal-itt ariḍa tesseḥmac ad d-yuɣal ɣur-s Valentino, yerna tesεa ttbut belli ttekkint deg uxḍafis kra n trebbaε n yimexḍaf n Sardinya. Mebla ccek aqjun-nni amecṭuḥ d netta i tt-yessedhuyen segmi i yas-d-teǧǧa lweḥc tmettant n urgaz-is akked mmi-s yeffɣen seg uxxam akken ad yidir d aɣrib anda-nniḍen. Valentino ur yelli ara d aqjun, meεna d amwanes yetteksen lweḥc i win yellan d awḥid.

Lḥed, 20 tuber, ɣef 23 :08

Seg wass ɣer wayeḍ, tettzid cceda ɣef Elizabetta Fabiani. Tameddit-a ẓriɣ-tt tleḥḥu ileḥfa deg umraḥ n Vittorio, nettat akken tetteddu tessawal-as i uqjunis iεerqen. Tɣaḍ kra n wi tt-iwalan akken di liḥala-nni. D lewhayem amek ara yesεu umdan annect-nni akk n tasa ɣef yiɣersiwen. Bdiɣ yakan ttcukkuɣ ma d tidet aqjun-a amecṭuḥ d aɣersiw i yella neɣ d ayen yugaren aya.

[69]
Tidet n Maria Cristina Gonzaliz

Asmi ara zewǧeɣ ma sɛiɣ-d aqcic ad as-semmiɣ Amedeo ! Akka i εuhdeɣ imaniw seg acḥal n ssna-ya. Sḥasfeɣ mliḥ imi ar wass-a d wussan mazal ur εriḍeɣ ara εad tiẓeḍt n tarrawt, ɣas ulamma acḥal d tikkelt i swiɣ lemrar n ureffud s tadist. Ẓriɣ belli ipappasen d lecyax imeqqranen n ligliz llan akk-nsen mgal aseɣli n tadist, meεna i wacu ala tidisa i d-sekren d ccɣel ? I nekk εni ur ten-cqiɣ ara, εni ur stahelleɣ ara cwiṭ n leḥsan d yisseɣ ? Wi ara ixemmen ɣef tmeɣbunt n Maria Cristina Gonzaliz ?

-… ?

Ala Sinyur Amedeo i d-yettuḥnanen fell-i, ttafeɣ-t ɣer yidis-iw di teswiεin n cceda. Ur nekkreɣ ara belli nekk diri-yi yerna d taεeggunt, s kra n wi yi-yesnen ad yewhem yerna ad iḥir deg-i : Tilawin d lferḥ-nsent mi ara refdent s tadist, ma d nekk ttarraɣ-tt i yimeṭṭawen s sseba n lxuf : ttugadeɣ ad sruḥeɣ ixeddimiw, ttugadeɣ lmazirya, ttugadeɣ imal, ttugadeɣ imsulta, ttugadeɣ kulci. Segmi ara dkreɣ nekk d imeṭṭawen ɣef skalyi, sseɣfaleɣ Sinyura Rosa, qqareɣ-as ad ruḥeɣ ad fɣeɣ ad d-aɣeɣ kra n tɣawsa, nettat limer ad yi-d-tẓer akken ttruɣ ad yi-teẓẓeε seg uxxam-is. Acḥal d tikkelt yakan iyi-d-tenna, belli nettat tetterεiεic seg yimeṭṭawen acku smaktayen-as-d tamettant. Di tazwara lliɣ ttruyeɣ deg ubduz, maca abduz yessewḥac, yesseḥzan, yerna ulac win izemren ad d-yass ɣer din akken ad iyi-disellek. Smenyafeɣ skalyi syin i d-yettek Sinyur Amedeo, netta yekreh asansur. Ala netta i d-yettsalen fell-i, nekk ḥekkuɣ-as iɣeblan-iw, ttruyeɣ ger yiɣallen-is.

-… ?

Sinyura Rosa, tesεa tmanyin ssna di lεemr-is, εecra ssnin-aya segmi i tekref tuɣal tetteddu s ukersi n yimeεḍar, d lmuḥal tettrus-d seg-s ala ticki i tekcem ɣer
ubduz neɣ ma tebɣa ad teḍleq ɣef usu-s. Tesεa rebεa n dderya, ttasen-d s nnuba ɣur-s yal ass n lḥed akken ad tt-ẓuren yerna ad qqimen yid-s kra n lewqat i teɣzi n wass. Mi ara d-yass yiwen seg-sen, ass-n i ibeddu usteεfu-w n ddurt : seg tlemmast n uzal alamma d talemmast n yiḍ ! Ur ẓerreɣ ara d acu i ilaqen ad txedmeɣ akken ad sεeddiɣ akken iwqem amaris-a ameẓyan ? S utqelleq i ttmuquleɣ ɣer ureqqas-nni n ssaεa, limer ttafeɣ ad yeḥbes lweqt tikli-s akken ad tdum tlelli-w. Kkateɣ s wayen umi zemreɣ akken kan ur ttḍeyyiεeɣ ara lweqt, yal tikkelt xeddmeɣ yiwet n lεefsa, meεna yal tikkelt ttuɣaleɣ ɣer leεwayed-iw :

Ttruḥuɣ srid ɣer tmersit n Tirmini, ttarraɣ ɣer umkan anda ttemlilin yiminigen n Lpiru, ẓerreɣ din udmawen yetteksen fad i yiẓri-w, din selleɣ i lhedra yesseḥmayen imeẓẓuɣen-iw semmḍen. Ttḥussuɣ amzun akken uɣaleɣ ɣer uxxam-nneɣ di Lima, ttsellimeɣ rennuɣ ttemsalameɣ d wid ssneɣ akked wid i leεmer ẓriɣ uqbel, umbeεd ad εeddiɣ ad qqimeɣ ɣef utrutwar n tmersit, ad tt-rreɣ imiren i wučči n wuččiyen n tmurt n Lpiru am rruz s uyaziḍ, lomo saltado d sibice.

Sεeddayeɣ aṭas n tsaεtin deg umeslay, fiḥel ad as-yini yiwen ttmeslayeɣ nnig n wayen i selleɣ i wiyaḍ, ɣef aya dɣa iyissawalen : Maria Cristina tabelheddart.

-… ?

Mi ara yebdu yetteɣlay yiṭij, yettnernay deg-i tteqlaq, ttḥussuɣ qrib ad tekfu tikli-nni n tlelli, ttekseɣ imiren leḥzen s teqreεtin n lbirra, xeddmeɣ-d ifadden s tissit n teqṛeɛtin n pisco. Tesseɣ s waṭas akken ad ttuɣ ddunit d wayen yellan deg-s. Mačči ala nekk i yettraju lḥebs n tewser akked lmut i d-yettqaraben s leεqel.

Aṭas i yellan am nekk ama d irgazen ama d tilawin, yezdi-yaɣ lmektub n ulawi n yimɣaren imuḍan i wumi ḥemmun waman i iḥettben deg ussan-nsen melmi ara ten-id-tass tmettant. Nettuɣal am yeqjan irehjen mi ara nwali d ayen εeddan fellaɣ aṭas seg lewqat εzizen, llan kra seg ayen akk rehjen, ur zmiren ara ad ṭṭfen ilsawen-nsen, ttarran-tt imiren i rregmat d ttsabil s tespenyulit d tṭelyanit.
wiyaḍ neǧǧεen wid i d-yeqqimen rrif-sen, taswiεt kan ad tekker gar-asen d amenɣi, ad tt-yewqeε imir umcubbek n yifassen d tyitwin s lbunyat d rrkul mebla ma yeẓra yiwen seg-sen anda ara as-d-yeṣbeḥ tiyita i uxṣim-is. Ma d nekk ttbeεideɣ iman-iw ɣef ccwal, ttɣimaɣ i ṭṭlam beεdeɣ ɣef tmuɣli n yimdanen, ttruḥuɣ anda ara afeɣ tasusmi d talwit. Ttawiɣ ɣer din kra n yilemẓi i walaɣ nekk yid-s nettemcabi di kulci, yal yiwen seg-neɣ ad yesmir ɣer tfekka n wayeḍ ccehwas d utqelleq-is d leḥzen-is d ufeqqiε-is d lḥeqd-is d unuɣnu-s, nxeddem-it s uɣiwel am yiɣersiwen yettugaden ad tenifat lweqt n urfad. Neṭṭalaq ɣef yiwen n ukersi n usɣar d aqdim neɣ taswiεin nettessu-d ɣef lqaεa tiwriqin n lǧernan. Aṭas n tikkal i ttuɣ ur wwiɣ ara yid-i tikaciyin-nni iḥebbsen tarrawt, sya i ibeddu uɣbel-iw akked tadist, ttayseɣ s tmexlelt melmi ara tt-id-sseɣliɣ. Ẓriɣ belli lezment-iyi tkaciyin n uḥbas n tarrawt, ur ilaq ara maḍi ad tent-ttuɣ, meεna yal tikkelt tettuyeɣ-tent s sseba n waṭṭan n sker… -… ?

Acḥal i mennaɣ ad temmet temɣart-nni n Rosa, ɣas ẓriɣ ad ndemmeɣ ɣer taggara mi ara xemmeɣ ɣef zzher-iw nekk anda ara d-griɣ. Ugadeɣ lmut-is d lmutiw daɣ nekk : Anda ara rreɣ ? Amek ara εineɣ tawacult-iw tigellilt yellan di Lima ? Amek ara uɣaleɣ umbeεd ? Tudert-a d lmuḥal tella d taḥeqqit, d lmukun ad sεeddiɣ temẓi-w d tameḥbust ger at laxxert ? Bɣiɣ limer ad sεuɣ ula d nekk axxam d urgaz d dderya, ad d-kkreɣ taṣebḥit am nekk am tlawin irebḥen ad awiɣ arrawiw ɣer lakric neɣ ɣer uɣerbaz syin ad ruḥeɣ ɣer yixeddim-iw. Deg yiḍ ad as-greɣ iɣallen i urgaz-iw, ad nemyelsaq i sin tifekkiwin-nneɣ deg usu n leḥrir. Mačči am akka, ɣef ukersi yerkan deg wurti azayez neɣ di tmacint taqdimt iḥebsen ur tleḥḥu ara neɣ ddaw n ttejra dyemɣin deg kra n umkan yeffren !

-… ?

Bɣiɣ ad yertiḥ lxaṭer-iw, meεna aqlin di twaɣit, ur sεiɣ ara lekwaɣeḍ, teḍra yidi am uɣerrabu-nni abeṣṭuḥ umi ireẓ yifer-is yuɣal yegra-d ger yiẓra d lemwaji. Limer
sεiɣ lekwaɣeḍ, ur ttaǧǧaɣ ara taεessast-nni n tewwurt tanapulitant ad tkellex fell-i neɣ ad iyi-d-tεayer s wayen i as-yehwan.

Nettat tezga teɣɣar-iyi : « tafilipinit ». Acḥal d tikkelt i as-nniɣ nekk mačči n Lfilipin meεna n Lpiru, nekk n temdint n Lima, ur ẓriɣ ara akk amek i yezmer ad yessexleḍ yiwen ger Lfilipin d Lpiru ! Ur ẓriɣ ara i wacu i tettεemmid ad yid-tqejjem am akka.

Mi walaɣ iḍaq deg-s wul-iw, εeddaɣ nniɣ-as : « Acuɣer iyitettḥeqqireḍ ? Yella wass ideg i am-xedmeɣ kra mebla ma faqeɣ ? ». D amedya, nekk εelmeɣ belli nettat seg Napl meεna di leεmer εuyreɣ-tt neɣ qejjmeɣ-tt, ur iyi-yefki ara wul-iw ad asssiwleɣ ulamma tikkelt « tanapulitant ». Acḥal d tikkelt i as-nniɣ : « Acuɣer iyitettεamaleḍ s wayen n dirr ɣas ma nekk yid-m nettamen s yiwet n tesreḍt, tezdiyaɣ i snat tayri n umidag d Meryem Taɛezrit⁶ ? ».

-… ?

Ttugadeɣ taεessast-nni n tewwurt acku tezmer ad tcekti fell-i ɣer yimsulta, ad ten-txebber belli ur sεiɣ ara lekwaɣeḍ. Lukan ad d-ɣliɣ ger yifassen-nsen ur iyireḥmen ara, ur d-ttakiɣ ara arma ufiɣ-d iman-iw deg unafag n Lima, ad uɣaleɣ daɣen ɣer ǧahennama-nni n lmazirya. Ur bɣiɣ ara ad uɣaleɣ ɣer Lpiru uqbel ma wwḍeɣ ɣer tlata-ya n tɣawsiwin iɣer ssarameɣ: Ad sεuɣ axxam d urgaz d dderya.

Mi ara sεuɣ lekwaɣeḍ, ad as-iniɣ ayen iyi-yehwan mebla ma ugadeɣ-tt, imiren ur as-ssawaleɣ ara am akka xeddmeɣ tura « Sinyura Binidetta », meεna ad tt-qejmeɣ s tlata-agi kan n wawalen : « taεessast n tewwurt tanapulitanit ! ». Ihi yeqqim-iyid kan tura ad stitreɣ ɣer Meryem Taɛezrit, ala nettat i izemren ad tbeεɛed fell-i imcumen.

6 ال عذراء مري م ɣer yimasiḥiyen n temnaḍt n Leqbayel ssawalen-as : « Meryem Taɛezrit », am wakken daɣen i yella wawal-nniḍen yeqqim-d deg tesmadegt (tpponymie), wa d : Tamguṭ,ɣef wakken i aɣ-d-yenna mass Kamal

[73]
Tweḥḥiceɣ aṭas, d tawḥidt i lliɣ, ur sεiɣ ḥed ɣer tama-w, acḥal d tikkelt i qrib hebleɣ seg tuget n lweḥc i d-iɣellin fell-i. Ass kamel nekk d aferreǧ n tilibizyu, ttarraɣ-tt ḥaca i wučči, yal ass tetteɣ kan akken d agejdur n ccakula. Am akka tettwalim deg-i, uɣaleɣ bezzaf ṭuqteɣ, ɣas ma bɣiɣ ad sneqseɣ i yiman-iw di lmizan, meεna ur yi-tsuεed ara teswiεt. Maca yewqem, tamsalt-a n usenqes di lmizan teshel, asmi ara zewǧeɣ imiren ad yertiḥ lxaṭer-iw, tassemt-agi rebbaɣ ad truḥ iman-is. Ḥerrmen-iyi seg yimdukkal-iw, ttagin ad ten-id-necdeɣ ɣer uxxam segmi i sen-d-cektan lǧiran. D taεdawt n Rebbi n tεessast-nni n tewwurt i as-yessawḍen taxebbirt i Sinyura Paola yelli-s n temɣart-nni n Rosa. Tesxubbet fell-i, tenna-yas ttawiɣ-d irgazen ɣer uxxam sεeddayeɣ yid-sen uḍan ma d tamɣart-nni tamuḍint ur d-lhiɣ ara yid-s. Qlen daɣen sbubben-d fell-i taruẓi n usansur, nnan-as d nettat Nait Zerrad, awal-a « Tamguṭ » d anamek n « la vierge » s tefransist. i t-yerẓan imi d nettat i iweznen kter-is! Nnan-iyi-d: « Senqes qbel i yiman-im di lmizan s wamek ara tesxedmeḍ asansur! ».

D lḥeq waya, ad ttwaḥermeɣ nekk deg usexdem n usansur, ma d aqjun n Sinyura Fabiani ad as-εemden ad yettbeccic deg-s? D aqjun-a i yethennan wala nekki, netta meqqar yetteffeɣ seg uxxam kter n εecra n tikkal deg ass, yettḥewwis ɣef yiman-is yettekkes lxiq deg wurti n umraḥ n Vittorio amzun d ageldun amecṭuḥ neɣ d kra n uqcic yetturebban di leḥsan. Ma d nekk ur zmireɣ ara ad fɣeɣ seg uxxam ula dqiqa acku ur zmireɣ ara ad ǧǧeɣ Sinyura Rosa iman-is, nettat tehlek lehlak n wul, acu ara yeḍrun yid-i imiren, lukan d lebεid ad fɣeɣ seg uxxam nettat.
ad yeḥbes wul-is ? Ur bɣiɣ ara akk ad xemmeɣ ɣef yir taswiεin. Nekk iyi-yerḥan d aqjun-nni amecṭuḥ, acḥal d tikkelt i mennaɣ ad iliɣ deg umkan-is. I nekk εni d amdan i lliɣ akka ? Taswiεin ttcukkuɣ deg yiman-iw ma dɣa ziɣ d tidet d amdan i lliɣ. Ur sεiɣ ara lweqt ulamma akken ad ḥedreɣ taẓallit n wass n lḥed di ligliz neɣ ad beddeɣ zdat n lebεaḍ n yipappasen imeqqranen n ligliz akken ad cehdeɣ neɣ ad ḍelbeɣ leεfu ɣef dnubat-iw. Ma qimeɣ akka, ad fɣeɣ seg rreḥma n Rebbi, d ǧahennama iyiyettrajun di laxxert !

Sinyur Amedeo d aqettal ! Mačči d ayen iqebbel leεqel. Nekk umneɣ belli yexḍa i wayen akka i d-tesbubben fell-as. Yerna amek daɣen i uɣalen tehmen-t belli d iminig i yella ? I win yunagen εni d lɛeṛ i yexdem ? Ur ẓriɣ ara i wacu annect-a akk i kerhen iminigen , yak aselway aqdim n Lpiru Alberto Vojimori d iminig, laṣel-is n Japon ! Ah annect n lekdubat i nsel deg tilibizyu ɣef yiminigen, ɣas aya ur zmireɣ ara ad as-beεdeɣ i tilibizyu. Yiwet n tikkelt terreẓ tilibizyu-nni ideg ttferriǧeɣ, ḥusseɣ imir i yifassen-iw ttergigin, ul-iw yekkat s lqewwa, εeddaɣ ssawleɣ-asen i warraw n Sinyura Rosa, sawleɣ-asen akken llan i rebεa yid-sen, sutreɣ seg-sen ad d-asen s lεejlan.

Nutni ɣilen d yemmat-sen i yewḍen leεfu n Rebbi armi Sinyur Carlo uqbel ad d-yass, yessawel ɣer yiwet n takebbanit yetkeflen s temḍelt n lmeytin. Mi d-wḍen ufan-iyi-d akken di yir liḥala, tella rrif-i Sinyura Rosa tettḥellil deg-i akken ad ḥebseɣ imeṭṭawen. Σeddaɣ imiren sekkreɣ-d ifadden, nniɣ-asen : « Ma ur d-texdimem ara tura yakan tilibizyu-ya, nekk ur rennuɣ ara dqiqa dagi ».

Tekker imiren Sinyura Lawra tessawel-as i urgaz-is ad d-yawi tilibizyu tajdidt. Ruḥen warraw n Sinyura Rosa i rebεa yid-sen, nutni d urgaz n Sinyura Lawra segmi kksen aɣbel wwin-iyi-d tilibizyu, ǧǧan-iyi akken nekk ttferriǧeɣ s utmeεen yiwen n uḥric seg usaru « Beautiful » i d-yettεeddayen deg umaṭṭaf wis rebεa. Tilibizyu d nettat i d amdakkel-iw, d gma, d argaz-iw, d mmi d yemma d Meryem Taɛezrit. Tilibizyu d lhawa s timmad-is, εni yezmer umdan ad yidir mebla lhawa ?
Yal ass nekk ttferriǧeɣ isura n Miksik d Brizil, ssneɣ akk ttfaṣil n tudert n yinaẓuren i d-yetturaren deg-sen. Fiḥel ma nniɣ-d belli yal asaru mi ara t-waliɣ yewweḍ-d ɣer uḥric-is aneggaru ikeččem-iyi leḥzen ɣer wul amzun akken d yemma i yemmuten ! Ur ttwaliɣ ara iman-iw d tin kan yettferriǧen maca nekk keččmeɣ ɣer daxel n usaru ula d nekk tturareɣ deg-s kra n ddur yesεan azal. Acḥal d tikkelt i εeyḍeɣ ɣef lebɛaḍ seg wigi d-yetturaren deg yisura, taswiεin ttakeɣ-asen nnaṣayeḥ :

« Ḥader iman-im a Marina, ur kem-iḥemmel ara Alijandro, d akellex i yettkellix fell-am yebɣa ad yawi cci-m umbeεd ad kem-yesqerqer seg yiɣrem n baba-m ! ».

Neɣ daɣen : « Hder-as a Pablo, ini-as ḥemmleɣ-kem yerna tebɣiḍ ad taɣeḍ-tt ».

Neɣ : « Ur ttiqsiḥ ara ɣef urgaz-im a Caterina neɣ ma ulac atan ad d-yegri deg yirebbi n temdakkelt-is tajdidt Suzana ».

Zgiɣ ttɣiḍen-iyi yigellilen d yimeɣban d wid akk yettwaḍelmen, εyiɣ kkreɣ-d seg ufutay ideg qqimeɣ ruḥeɣ dɣareɣ arma d tilibizyu, imiren ad xeẓreɣ amcum-nni neɣ tamcumt-nni i yetεeddan fell-asen, qqareɣ-as : « D acu i tḥesbeḍ iman-ik ay afuḥan, aha kan limer ad teẓreḍ ayen i kyettrajun ay amcum, di taggara ala lxir ara irebḥen mačči d ccer ! ». Neɣ daɣen akka : « Acḥal i i tcemteḍ a Carolina, i wacu i tettqabaḥeḍ taqcict tagujilt ? Ad kem-yexzu Rebbi, d ǧahennama ara yeččen iɣsan-im ». Neɣ am akka : « Ur tettuɣaleḍ ara ad d-tmagreḍ talwit a Julio, kečč d bu twuɣa, aha kan leḥsab-ik ad ak-d-yekk s ufus n yilemẓi ucbiḥ Alfonso Rodriguez ! ».

Iḍelli ferrǧeɣ yiwen n wahil i d-yewwin ɣef yiεiqren deg umaṭṭaf n tilibizyu wis tlata. Nekk lliɣ ur εlimeɣ ara belli atqelleq yezmer ad yerr amdan d iεiqer.
deg ul-iw : « Atan ziɣen yenfeε useɣli n tadist : yes-s kan i εellmeɣ belli ur lliɣ ara d tiεiqert. Lmeεna-s waya, mazal zemreɣ ad sḥemceɣ ahat kra n wass ad uɣaleɣ ula d nekk s dderya d urgaz d uxxam yerna ad neqseɣ deg lmizan ad matleɣ tidnni i d-yeskanayen iselsa, am Claudia Chiffer d Eva Herzikova d Naomi Campbell d Laetitia Casta d tmeṭṭut n unaẓur n ssinima Richard Gere umi iyi-yeεreq yisemis.

Mačči d lmuḥal ad uɣaleɣ azekka d tanaẓurt mucaεen n ssinima, ladɣa segmi i iḥettem fell-i yilemẓi-nni ahulundi akken ad ttekkiɣ deg usaru i yessewjad ad yexdem deg wussan i d-itteddun. Nniɣ-as belli nekk ur sεiɣ ara lekwaɣeḍ, maca netta ur yecliε ara.

Uɣaleɣ sutreɣ seg-s ad iyi-yefk kra n lweqt seg leεḍil ad sneqseɣ seg lewzin-iw, mi as-d-nniɣ akka yerfa iberreḥ-d fell-i : « Mačči d ssinima n Holly Wood i xeddmeɣ, nekk kerheɣ ssinima i irreglen ɣef tidet, ur ssenqas ara meqqar lewzin-im, s ṭaqqa i tcebḥeḍ ».

Mi as-yekkes reffu, yessuter-d seg-i smaḥ s ḍrafa d trumansit, yerna daɣen yenna-yi-d : « Nekk mgal akk leṣnaf n l’Catinaccio ! ». Ur fhimeɣ ara lmeεna n yimeslayen-is, steqsaɣ iman-iw nniɣ-as « : « D acu i d lmeεna n l’Catinaccio ? Sliɣ i kra n medden di lbaṭima, qqaren Amellal-nni yehbel, maca nekk ur yelli wayen ideg-iyi teεna temsalt-a, anaɣ ur t-ttaɣeɣ ara, ur d-seεuɣ ara yid-s dderya, ayen iyi-yeεnan nekk, bɣiɣ ad uɣaleɣ d tamumetelt mucaεen d aya kan.

Ass-n ulac win ara d-yaẓen ɣer Sinyura Maria Cristina lal n lqedd d ṣṣifa, tin akken izewǧen tesεa-d aqcic tsemma-yas Amedeo ameẓyan (Amedeo jenior), ulac win izemren ad sen-yini ur ssexdamet ara asansur ?!
Askiεew wis xemsa

Ssebt, 23 mayu, ɣef 22 :55

Ɣriɣ ass-a, yiwen n umagrad deg uɣmis Corriere della serra, azwel n umagrada yessewham aṭas : « Wis ma aṭelyani kifkif-it am udinuẓur ? ». Mmeslayen-d degs ɣef wugur n unqas n umḍan n wid i d-yettlalen di Ṭṭelyan. Ziɣen amḍan n tlalit di tmurt n Ṭṭelyan d netta akk i d ameẓyan di ddunit. Yenna fell-as win i d-yuran amagrad : “di lqern i d-iteddun ad negren yiṭelyaniyen, leslak yella ɣer tissin n yiminigen neɣ ma temsefham ddula akked tmurt n Ccinwa akken ad aɣ-d-zenzen imdanen. Ah annect n yimɣaren i tesεa tmurt-a “!

Lḥed 26 tuber, ɣef 23 :29

Ẓriɣ ass-a, Maria Cristina deg tmersit Tirmini, walaɣ-tt teqqim akked waṭas n yimdanen n tmurt-is, tban-iyi-d gar-asen tezha, yennecraḥ wul-is. Nettat teḍra yid-s am tḥitiwt, mi ara tuɣal ɣer temda segmi i d-teffeɣ seg waman i cwiṭ kan n lweqt. Taqcict-a tettɣaḍ, tectaq meskint ad teffeɣ seg uxxam, yettṣiḥ-itt-id kra kan n lweqt, azal s ara truḥ ɣer ssuq ad d-teqḍu. Tesseεya-tt aṭas tɣimit weḥed-s ger rebεa n leḥyuḍ.

Larebεa 23 yunyu ,ɣef 21 :58
Tameddit-a, ferrǧeɣ di tilibizyu yiwen n usaru yelha aṭas, uraren-d deg-s sin n yinaẓuren : Alberto Sordi d Claudia Cardinale. Asaru-a iḥekku-d ɣef yiwen n yiminig aṭelyani isem-is Amedeo d axeddam di tmurt n Lustrali.

Tudert n yiminigen iṭelyaniyen n zik-nni tettcabi ɣer tin n yiminigen iberraniyen yettidiren ass-a di Ṭṭelyan. Iminig kifkif-is, d win i d win am zik am tura, i tebɣu tili tmeslayt-is neɣ ddin-is neɣ nnul n uglim-is.

Ttlata 26 tuber,  ɣef 23 :44

Azekka ad truḥ Maria Cristina ɣer sbiṭer akken ad d-tesseɣli tadist. Ta mačči d tikkelt tamezwarut ideg ara d-tesseɣli tadist-is, tesεa lḥeq Stefania i dyennan, ilaq ad tekcem Maria Cristina deg zzmam n Gneiss n umyezwer εlaḥsab n umḍan n tdisa i d-tesseɣli. Ula d nekk ttmesteqsayeɣ d yiman-iw, qqareɣ-as : Wis nekk ma sseɣlayeɣ-d tidisa ? Ih nekk ḥemleɣ aṭas ad d-sseɣliɣ tidet uqbel lawan n tlalit-is. Askiεew d aseɣli n n tidet uqbel lawan-is.

Uwuuuuuuuuuuuu…

Lexmis 03 yunyu, ɣef 22 :09

Ɣriɣ tameddit-a yiwen n yinaw i yura ufilusuf Karl Popper ɣef umkan i tesεa tilibizyu di tudert-nneɣ n yal ass. Popper, yettwali tilibizyu tuɣal d aεeggal di twacult, d awal-is i yettεeddayen ugar n win n ubabat d tyemmat neɣ win n umɣar d temɣart. Awal n tilibizyu yugar win n twacult akken ma tella s lekmalis.

Yiwet n tikkelt tenna-yi-d Maria Cristina : « D tilibizyu i d tawacult-iw tajdidt ».

[79]
Ssebt 20 yebrir, ɣef 23 :52

Nnuɣeɣ tameddit-a d Lorenzo Manfridi. Gulleɣ deg-s ad as-yefk lehna i Maria Cristina. Tameɣbunt-a tettidir meskint deg lḥebs n ṭṭlam. Xemmeɣ ad as-ssiwleɣ i lanspaktur Bitarini maca ugadeɣ ad as-d-xedmeɣ uguren-nniḍen imi nettat ur tesεi ara lekwaɣeḍ. Wagi yeffɣen i yiberdan, ur yestahel ara ad tttlaqaben medden « Gladyatur », tagi d lihana i Spartacus i d-iselken tamegreḍt n wacḥal d akli !

# Tidet n Antonio Marini

Taṣebḥit-a, lliɣ di tmersit n ubrid n Via Giolliti i iqeṛben ɣer umṛaḥ n Vittorio, wwteɣ-tt din azgen n ssaɛa nekk ttrajiɣ deg luṭubis uṭṭun 70. Kra n dqayeq mbeɛd, atan ussan-d tlata n lkiṛan wa deffir n wa. Tečča-yi lwehma mi walaɣ ulac lɣaci i d-yersen seg-sen, walaɣ ala inahaṛen, nutni segmi d-rrsen rran qsada ɣer lbar i diqublen tamersit. Dinna qqimen ɣef ṭṭabla yellan di beṛṛa akken ad swen lqahwa, ad keyfen dexxan yerna ad mmeslayen !

Seg yimir nekni s wid yettṛajun, nerna azgen n ssaɛa-nniden d araju melmi ara yeqleɛ luṭubis-nni ara aɣ-yawin. Taggara nwala inahaṛen-nni kkren-d ɣef tikkelt, yal yiwen seg-sen yerra ɣer luṭubis-is, qelɛen ɣef yiwet n deqqa ! Di leɛnaya n Rebbi ini-t-iyi-d anda i nella : Ma di Magadicu neɣ di Adis Abiba ? Ini-t-iyi-d ma di Ruma i nella neɣ di Bombay ? Deg umaḍal yetqedmen neɣ deg win yetxelfen ? Anda i nella ? Atan ma nkemel-as akka, ad aɣ-d-seẓɛen seg tejmaɛt n tmura timerkantiyin.

-…?

[80]
Tilufa am tigi d lmuḥal ḍeṛṛunt deg Ugafa n tmurt. Ɣur-neɣ di Milan ur nxeddem ara am akka. Nekni nettqadaṛ lweqt, d lmuḥal ad tafeḍ d amedya win ara k-yinin: “Ad nemlil ger lxemsa d setta!”, am akken i xeddmen dagi di Ruma. Nekk mi ara yi-d-yini yiwen akka qqareɣ-as: “Ad nemlil swa swa ɣef lxemsa neɣ swa swa ɣef setta, ulac gar-asent!” Ɛni d lmukun ad tmesxiṛen yimdanen s lewqat yerna ad rnun ad ak-qqaren: lweqt ɣlay am ddheb? Mačči d nekk i yebɣan ad ǧǧeɣ Milan akken ad d-aseɣ ɣer Ruma. Ddiɣ-asen kan di lebɣi i yimawlan-iw, nutni zgan qqaren-iyi-d: “Ilaq-ak ad tṛuḥeḍ ɣer Milan a Antonio, din ara tafeḍ ixeddim, lxedma a mmi d taḥbibt n Rebbi!” S wakka i qebleɣ ad uɣaleɣ d aselmad deg usuddu n umezruy n tesdawit n Ruma. Di tazwara nwiɣ ad xedmeɣ aseggas neɣ sin syin ad uɣaleɣ ɣer Milan.

Di taggara, segmi iyi-ṭṭfen d aselmad imezgi, qqimeɣ armi d tura, aqlin qṛib ad ffɣeɣ lantrit. Ɣas akk annect-a, ndemmeɣ ɣef yiseggasen i sɛeddaɣ da di Ruma. Ruma tamdint n lebda! Ruma tamdint icebḥen! Ruma tamdint n tayri! Ruma tamdint iɣef sḥasfeɣ aṭas! Nekk ur ttwaliɣ ara Ruma am wakken i tt-yettwali uḥewwas ara d-yasen ɣur-s i teɣzi n dduṛt neɣ snat. Aḥewwas ad d-yezzi i umṛaḥ n Navona d umṛaḥ n Di Spagna d tala n Di Trevi, ad tt-yerr i uṣewweṛ d wučči n lpitza d spagiti, syin ad yuɣal ɣer tmurt-is. Nekk ur ttidireɣ ara di lǧennet n yiḥewwasen, nekk ttidireɣ di ǧahennama ideg iɛum usexṛeb d uswiɣi! Ɣur-i ulac lxilaf ger Ruma d temdinin n Unẓul am Napl d Palirma d Sirakuza! Ruma d tamdint n Unẓul ur tcuba ara ɣer Milan d Turin neɣ Fluṛuns. Imezdaɣ n Ruma d ifenyanen kerhen ixeddim, d ta i d tidet ur yezmir yiwen ad yeffer: Ttidiren seg wayen i dyeggar uḥric n tmerrit; seg latrat n Ṛṛuman d tmezgidiwin d yiṭij i d-ijebbden iḥewwasen n tmura n Luṛup n Ugafa.

Ruma ur teswi kra limer ad as-nekkes akulizyu d tqubbet n Sain-Pierre d tala n Di Trevi d usalay n Lbatikan. Imezdaɣ-is ttidiren s tfinyent, ula d tantala-nsen ttmeslayen-tt s leɛdez, zgan tteksen-asen isekkilen i wawalen. Zgiɣ reffuɣ mi ara
yi-d-ssiwlen yimendiden-iw di tesdawit “Anto”, qqareɣ-asen s lɣecc “ Nekk isem-iw Antonio”. Akken ad tissinem udem n tidet n yimezdaɣ n Ruma, icaḍ-awen ad twalim isura n unaẓur Alberto Sordi am Le Compte Max neɣ Le marquis del Gorilo, neɣ abuṛjwa ameẓyan maḍi. Nutni zgan ttzuxxun s leɛyubnsen yerna mebla ma ssetḥan : Ttzuxxun s tmeṭṭut ixedɛen argaz-is s wayeḍ, ttzuxxun s umdan irewlen i ddula ur ixelleṣ ara leɣṛama-s neɣ s umencuf yugin ad ixelleṣ itikis di luṭubis !

-…?

Yak d tuccent i d azamul n Ruma ! Ihi nekk ur sɛiɣ ara laman seg tarwa n tuccent, acku ula d nutni d lewḥuc am yemmat-sen i ggan. Nutni s tḥila i setten tidi n wiyaḍ ! Akka ihi i yella lḥal, at Ugafa ttenɛettaben, yerna ttxelliṣen leɣṛamat ma d at Unẓul ttɣelliten, adrim-nni akk i d-gren wat Ugafa ttawint-tt trebbaɛ n yimukar d yimcumen am lmafya n Sisilya d lakamuṛa n Napl d landrigita n Kalabriya d trebbaɛ n Sardinya yettakren imdanen Yerna ɣas ma Agafa meqqer ccan-is di tdamsa maca di tsertit ur yesɛi ara awalis ! D tagi ihi i d tidet qeṛṛiḥen i bɣiɣ ad d-iniɣ.

-…?

Zgiɣ ssutureɣ seg yinelmaden-iw akken ad ɣren s telqay adlis n Carlo Levi “Lmasiḥ ibedd-d di Napl” akken ad gzun tidet n Unẓul i tt-yebnan ɣef tfinyent d utxellef. Seg zik akka i yella lḥal, ulac kra i ibeddlen, d ttexmam-nni n zik i yellan ass-a. Ihi ur ilaq ara ad nerwel ɣef tidet, ilaq ad nesteɛṛef dakken tadukli taṭelyanit d tuccḍa n umezruy i nettxelliṣ ass-a.

-….?

Amedeo d iminig ! Nekk ɣur-i ulac lxilaf ger yiminigen d yimezdaɣ n Unẓul n tmurt, acu kan ur fhimeɣ ara assaɣ i yesɛa Amedeo akked Unẓul. Nekk ttarraɣ s ddheniw aṭas, ttmeyyizeɣ s shala ger umdan yellan d afenyan d win iqefzen. D amedya, taɛessast-nni n tewwurt tanabulitanit, tella nettat d Sandro Dandini akked

[82]
Elisabetta Fabiani, akken ma llan d izumal n Unẓul. Akk-nsen fazen di tfinyent d usṭuqqet n umeslay. Akk-nsen ufraren-d deg utxellef d tyiti di medden, yerna daɣen ttamnen s yiḥelkucen d thamaǧit. Mačči imi d-nniɣ akk aya sɛiɣ ṛṛasizm, ayen i d-nniɣ nekk, yemmeslay-d fell-as umazray ameqqran Giustino Fortunato, yak ula d netta n Unẓul, yerna yenna fell-asen : “A tawaɣit n wat Unẓul ur nettamen s uzekka, daymi i ǧǧan uẓu d lxedma, uɣalen ur sseftayen uma di kra”. -…?

Asmi iyi-d-tenna tɛessast-nni n tewwurt dakken Amedeo laṣel-is seg Unẓul ur ttumineɣ ara. Ur tt-umineɣ ara, acku mi ara yettmeslay neɣ mi ara yerr sslam ɣef ḥed, neɣ mi ara ileḥḥu ad as-tiniḍ d lebɛaḍ seg yimezdaɣ n Milan neɣ Turin. Nekk ur t-steqsaɣ ara ɣef laṣel-is neɣ ansi d-yusa acku timsal-agi d ayen i tyeɛnan netta kan iman-is, ilaq tudert tabaḍnit n yimdanen ad tettwaqadeṛ. Sliɣ-as yiwet n tikkelt yenna : “Nekk usiɣ-d seg Unẓul n Unẓul!” Seg yimiren i faqeɣ dakken d Ruma i d Anẓul ma d Palirma nettat d Anẓul n Unẓul!

Mlaleɣ yid-s acḥal d tikkelt di temkerḍit n usuddu n umezruy n tesdawit n Ruma. Dinna mmeslayeɣ yid-s ɣef waṭas n yisental icudden ɣer umezruy n Ṛṛuman, ufiɣt-id yessen aṭas ɣef temhersa taṛumanit di Tefriqt. Ttwaliɣ-t yeqqar s utmeɛen d umeyyez adlis n Salluste “Ṭṭṛad n Yugerten”. Ayen iyiyeswehmen deg-s, d tamussni-s talqayant n tmeddurt n Saint Augustin. Iban kan akka belli netta d akatuliki n tidet i yettamnen s wazalen n ligliz yecban lemqadṛa n yixeddim akked twacult, rnu daɣen yessen linǧil.

Mazal-iyi ttmaktayeɣ-d ameslay ɣezzifen i dnewwi nekk yid-s ɣef yiwet n tefyirt i dyeddan di linǧil n Mata : “Ad t-terr tidet d ilelli”. Netta ur yetqenneɛ ara dakken tidet tettara-yaɣ d ilelliyen, yettwali tidet d lqid i aɣ-yettarran d aklan. Ẓriɣ dakken ixeddim-is d tasuqilt, acu kan ur t-steqsaɣ ara ɣef tutlayin iseg neɣ iɣer yessuqul. Awah, ur cukkeɣ ara d netta s tidet i d aqettal.
Tella daɣen yiwet n taluft iɣef ur ilaq ara ad nessusem : Tɛelmem belli imezdaɣ n lbaṭima-nneɣ ttbeccicen deg usansur ! Aya mačči d ayen iqebbel leɛqel. Ar tura ur d-nufi ara anwa-t wagi i yettbeccicen deg usansur, Amedeo meɛlum yexḍa acku netta ur yessexdam ara akeyya asansur, iḥemmel ad yali ɣef skalyi.

Acḥal d tikkelt i yas-nniɣ ad sent-ibeɛed i skalyi, acku ɛlaḥsab n yiwet n tezrawt i xedmen yimejjayen n usuddu n Pasteur, taluyt d tudra zemren ad asḥebsen ul-is i umdan, acu kan netta ur iyi-d-iḥess ara. Mačči d tikkelt neɣ d snat i ɛeṛḍeɣ ad d-jemɛeɣ akk imezdaɣ n lbaṭima akken ad sen-d-naf tifrat i wuguren i yaɣ-yezdin gar-asen tamsalt n usansur.

Nniɣ-asen, asansur d yiwen n uɣbel aɣerman ilaq ad t-nesselḥay s leqwanen yerna yelzem ɣef yal yiwen seg-neɣ ad ten-iqader : Megdul ad iḍeyyer yiwen deg-s lbuntat n dexxan; megdul ad yečč yiwen zdaxel-is; megdul ad yaru deg-s yiwen awalen iqebḥen; megdul ad ibecc deg-s yiwen; …atg. Nniɣ-asen daɣen, ilaq ad nelseq ɣef tewwurt-is taplakt yura fell-as : “Di leɛnaya-nwen, ǧǧet asansur d azedgan !” Maca ṛṛay-agi i sen-d-fkiɣ ur t-wufqen ara akkit ladɣa segmi i yekker seg lejmaɛ uhulundi-nni amellal Van Martin.

Qbel ad iṛuḥ, yenna-d : “Taplakt-agi iɣef d-tettmeslayeḍ teṣleḥ ad tt-yexdem yiwen ɣef tewwura n yibduzen izuyaz !”

Mi ara yerreẓ usansur d tin akk i d tawaɣit, yettarra-yaɣ lḥal akken ad nuɣal am zik, ad nessexdem skalyi. D ta akk i d lihana yettcemmiten tatrara d utqeddem n talsa d tallit n tafat ! Acḥal d tikkelt i ɛerḍeɣ ad ten-id-sfehmeɣ ɣef wazal i yesɛa usansur maca nutni ugin ad iyi-d-ḥessen.

Nniɣ-asen: “Asansur d yiwen n ttawil aɣerman iswi-s d arbaḥ n lweqt d ucuḥḥu i tezmert, azal-is d ameqqran am netta am umiṭru neɣ timesrifegt.”

[84]
Nekk d lmuḥal ad qebleɣ tikli ɣef yiḍarren d uḍeyyeɛ n lweqt di taluyt d tudra n skalyi. Ussan iɛeddan ɣriɣ yiwen n udlis i yura yiwen n umusnaw amarikani yettnadin di taɣult n tussna n tmetti. Amusnaw-agi yenna-d deg udlis-is : “Imḍebbren n temdint n Los Angeles bɣan ad kksen itruṭwaṛen deg yiberdan, acku ur ten-ssexdamen ara yimdanen”. Ihi ula d nekk aqlin ttemseqsayeɣ d yimaniw, melmi ara nekkes ula d nekni skalyi ! ?

Amedeo d amdan yuɛer mliḥ akken ad t-yefhem yiwen : Yezga yettṛuḥu ɣer temkerḍiyin anda i ixeddem inadiyen d tezrawin, maca yesɛedday daɣen aṭas n lewqat di lbar n Sandro. D ta i d yir lɛada i sɛan wat Unẓul : D lfeṛḥ-nsen ad qqimen di ttbernat akken ad tt-rren imiren i lqil ulqal d umeslay d usfuti ɣef yimdanen. Yelzem ad ttwaẓekrent ttbernat, yerna yewwi-d ad ṛuḥen s ddreɛ ɣer yixeddim yimdanen-a yettɣiman deg-sent.

Ur yesɛi ara zzher Amedeo, limer di Milan i yezdeɣ tili yella xir n wakka. Acu ara txedmeḍ ! Labud imi yettxalaḍ Sandro, ad yelmed ɣur-s yir leɛwayed, yuɣ lḥal qqaren di lemtel ɣur-neɣ deg Ugafa : Dirit sennig n mmi-s n Ruma ( Peggio di un romano ).

Ula d anelmad-nni ahulundi Van Martin iḥuza-t uttwiɣi-agi iḥuzan idles d tmetti, i iḥuzan ula d tutlayt. Dɣa acḥal d tikkelt i yas-sliɣ iheddeṛ mebla leḥya, yeqqar : Nekk ur lliɣ ara juntili ! ( Io non sono GENTILE !). Di tazwara ur t-ɛundeɣ ara acku netta d abeṛṛani, ur yessin ara akken ilaq tutlayt taṭelyanit, ihi ɛeṛḍeɣ ad as-d-sseɣtiɣ tuccḍiwin-is di tutlayt. Labud ad as-d-sseɣtiɣ, imi nekk d aselmad d ta i d lxedma-w. Ihi ḥazeɣ-t-id weḥdes akken ur yettneḥcam ara, nniɣ-as s leɛqel : “Ur ttuɣal ara ad as-d-tɛiwdeḍ i tefyirt-agi i teqqareḍ, acku s anamek-is s tewzel, dakken kečč ur tetturebbaḍ ara , ur tetqeddmeḍ ara yeɛni kečč d ahamaǧi i telliḍ !” Netta imiren imuqel-iyi-d s nniya i yesbur i wudemis, yenna-yi-d: “Ẓriɣ dakken deg yimawalen awal GENTILE anamek-is d uḥdiq neɣ win yettuṛebban, maca nekk
qesdeɣ-d s yes anamek-nniḍen”. Ur ṣbireɣ ara ad qqimeɣ yid-s ad sleɣ akk i yimeslayen-is acku aswir-iw nekk yellan d aselmad asdawan yettwaqadaren ur iyiisumeḥ ara ad mǧadaleɣ akked unelmad abeṛṛani ɣef temsalt icudden ɣer tutlayt taṭelyanit !

-…?

Nekk ad d-iniɣ, dayen tamurt-agi tṛuḥ deg-sent, teɣreq deg lebḥer bu leɛǧuyab. Tuɣal teqbuct n ddunit d tagnit ideg d-ttafen yiṭelyaniyen dakken d iṭelyaniyen i llan. Ttɛelliqen tiɛellamin n tmurt ɣef ṭwiqan d yibalkuyen neɣ zdat n tewwura n tḥuna. A tawaɣit i yaɣ-yuɣen, ziɣen d takurt n uḍar i d lsas n tmagit ! Ihi ula iwumit ddin d tutlayt i yaɣ-yesdukklen d umezruy akked yimal i yaɣ-yezdin. D acu n lfayda i tesɛa ihi tdukli taṭelyanit ? Anida-yaɣ nekni? D tidet ur tetqeddem ara tmurt-nneɣ ? Di leɛnaya-k a Rebbi ɛfu-yaɣ, tcafɛeḍ-d deg-neɣ… -…?

Ilaq ad setɛerfeɣ dakken cukkeɣ cwiṭ seg Amedeo imi i yettagi ad yessexdem asansur d luṭubis akked umiṭru. Ugadeɣ izeddi deg umussu n “yizegzawen i yugaren deg umihi tanazit d tfacit akked tesṭalinit. Nekk ur ttqadareɣ ara wigi akka yesteɛmilen ttḥaraben ɣef tewnaḍt. Ssawaleɣ-asen ihamaǧiyen imaynuten, acku kkaten s wayen umi zemren akken ad ḥebsen taɣerma d tiknulujiya, bɣan ad rren imdanen ɣer yifran n tallit n yiẓra. Akken ad awḍen ɣer yiswi-nsen, zgan ssawalen-d i uḥareb ɣef ttjuṛ, ɣer uɣlaq n lluzinat imeqqranen neɣ ɣer ugdal n ṣyada, neɣ daɣen ɣer uɣunzu n yisufar n tkebbanit Nestlé d McDonald’s ! Ssneɣ mliḥ amezruy n yihamaǧiyen-agi imaynuten. Ɛni nekk mačči d amazray di tesdawit n Ruma ?

Aẓar-nsen wigi, yettuɣal ɣer tegrawla n yinelmaden n useggas n 1968. Tagrawla-nni ur newwiḍ ara ɣer yiswi-s segmi i tsenned ɣer udlis azeggaɣ n Mao Tsé-Toung d yidlisen n Herbert Marcuse i d-yeffɣen mgal tiknulujiya. Aṭas seg ynelmaden-agi yenṭellalen i yesburen tacḍaḍt n uḥareb ɣef tewnaḍt akken ad awḍen ɣer leḥkem. Akken ad teẓrem belli d tidet wayen akka d-nniɣ fell-asen, ad wenwen-d-fkeɣ amedya. Yiwen seg-sen d Daniel Cohen-Bendit, win yellan zik ɣef uqeṛṛu n umussu [86]
n yinelmaden di Fransa, yessaweḍ yewwi-d amkan di tejmaɛt n tmura n Luṛup. Ur tettuyet ara daɣen belli izegzawen-agi wwḍen ɣer leḥkem di tmurt n Lalman !

Fkiɣ-as i Amedeo yiwen n usteqsi d ameẓyan maḍi, sutreɣ seg-s ad iyi-d-iǧaweb s ih neɣ xaṭi. Nniɣ-as : Kečč seg wid yetabaɛen amussu n yizegzawen ? Netta yerra-yi-d : Xaṭi. Imiren ḥemdeɣ Rebbi ɣef ṛṛeḥma-s, ɛeddaɣ ldiɣ tawwurt n usansur akken ad xzuɣ yes ihamaǧiyen iqdimen d yimaynuten !

-…?

Ur iyi-d-steqsayet ara ɣef win yenɣan, nekk ɣef yiman-iw d aselmad n tesdawit ur lliɣ ara d lanspaktur Columbo ! Iḥeqqa, teẓram amek i yas-ssawalen i yilemẓi-nni yettwanɣan ? “Gladyatur” ! D wa i d ttbut i d-yeskanayen belli imezdaɣ n Ruma txelfen, s tmexlelt i ɛecqen izri. D lmuḥal ad tafeḍ di Milan win ara yefken i yimanis isem yecban wagi ! Annect-a ala deg Unẓul i iḍeṛṛu.

Askiɛew wis setta

Ttlata 04 dujember, ɣef 23:08

Iḍ-a ddiɣ d Stefania ɣer ssinima n Tibur yellan di San Lorenzo, nwala-d asaru “Akka i ttaḍsan” n umsufeɣ Gianni Amelio. Asaru-agi yelhan s waṭas, yestahel ad yawi oraz amezwaru n tfaska n Venise. Iḥekku-d ɣef yiminigen i d-yunagen seg Unẓul d tirebbaɛ ɣer Ugafa n tmurt di tallit mbeɛd ṭṭrad amaḍlan wis sin. Iminigen-a ǧǧan deffir-sen timdinin-nsen d tudrin-nsen, usan-d ɣer Ugafa akken ad nadin ɣer uɣrum-nsen d yimal igerrzen. Tanekra d-yeḍran deg Ugafa deg uḥric n ṣṣenɛa d unerni n lluzinat n Fiat, tella-d s sseba n yiminigen-a n Unẓul. Ur ẓriɣ ara i wacu i ten-yettwali Antonio Marini d ifanyanen ur nettamen ara s yimal ?!

Lǧemɛa 04 yunyu, ɣef 22:50

[87]
Ass-a mlaleɣ akked Antonio Marini di temkerdit n tesdawit n Ruma. Nemmeslay nekk yid-s aṭas ɣef tgelda taṛumanit, nesqerdec s umata tamsalt n temhersa. Nniɣ-as dakken igduden i iqebblen neɣ isehlen i temhersa ilaq ad qeblen kra n wayen yeḍran yid-sen seg lmuṣibat d lehmum. Uɣaleɣ xemmeɣ ɣef lmeɛna n “uwulem i temhersa” iɣef d-yemmeslay Malek Bennabi. Awulemagi i temhersa, sseba-s d lexdeɛ i d-yettilin zdaxel n ugdud : D lexdeɛ-nni i dyettilin ger watmaten ! Ad ak-yexzu Rebbi a Buxus i ixedɛen Yugerten d wid meṛṛa yeddan yid-s ! Lɛezz d lebda i jeddi Yugerten. Uwuuuuuuu….

Lexmis 15 unbir, ɣef 22:48 Antonio Marini, segmi ara d-yekker netta d asfuti ɣef yinaharen n lkiṛan, yettwaliten ur as-ssinen ara i lxedma-nsen. Ɛla ḥsab-is netta ilaq-asen ad ṛuḥen ɣer Milan akken ad lemden ɣer yinaharen yellan dinna. Mi ara dyettmeslay yezga yettɛawad i umeslay, yeqqar dakken tadukli taṭelyanit d tawaɣit i yeččan azref n Ugafa n tmurt. Yeqqar daɣen Anẓul yeḍḥa-d d taɛkemt ẓẓayen i bubben yimezdaɣ n Ugafa. Limir ttamneɣ s ddiyana tabudit tili nniɣ-as argaz-agi yezdeɣ-it ṛṛuḥ n uyaziḍ n lḥaṛa, acku yettḥawal leɛyaḍ d uberreḥ !

Letnayen 09 yebrir, ɣef 23:44 Tesɛa lḥeq Stefania i yas-yessawalen aǧadarmi i Antonio Marini ! Aḥun Rebbi nekk ur ssexdameɣ ara asansur, menɛeɣ seg-s ur t-id-ttmagareɣ ara deg ubridiw. Argazagi yuḍen yiwen n waṭṭan d amaynut, isem-is “aṭṭan n usansur” icuban ɣer tmexlelt. Segmi ara d-yekker netta d leɛyaḍ, yeqqar : Asansur d taɣerma, lxilaf yellan ger umdan yetqeddmen d uhamaǧi yettbin-d deg lemḥadra n usansur.

Ssebt 12 ɣuct, ɣef 22:54 Tameddit-a yenha-yi-d Antonio Marini akken ad uɣaleɣ ad ssexdameɣ asansur. Yenna-yi-d dakken skalyi zemrent ad as-ḥebsent ul-is i umdan, yerna zemrent
daɣen ad ilint d sseba n terẓi. Yessuter-d seg-i ad ḥedṛeɣ i lejmaɛ i d-iteddun i ara d-yilin ɣef temsalt n usansur. Yuɣal yemmuqel-iyi-d mliḥ, yeṭṭef afus-iw, yenna-d: “Ẓriɣ dakken ala kečč i nesɛa di lbaṭima d amdan yetqeddmen, ɛiwen-iyi ihi deg umennuɣ-iw mgal ihamaǧiyen-agi amaynuten”. Nekk nniɣ-as, ur ttagad, ad wwteɣ lmeǧhud-iw ad qenɛeɣ akk imezdaɣ n lbaṭima akken ad ttḥadaren asansur.

Lexmis 23 meɣres, ɣef 23:49

Taṣebḥit-a yesteqsa-yi-d Antonio Marini ma nekk seg wid yetabaɛen amussu n yizegzawen imi i ttagiɣ ad sxedmeɣ asansur d luṭubis yerna smenyafeɣ tikli ɣef uḍar. Nekk nniɣ-as xaṭi, ur lliɣ ara seg-sen. Imiren yerra-d nnehta yenna-yi-d: “Wi i yesteɛmilen akka ttḥaraben ɣef tewnaḍt d nutni i d ihamaǧiyen imaynuten. D aɛdawen imeqqranen n tɣerma, bɣan ad ḥebsen tikli i utqeddem d unadi ussnan akken ad rren talsa ɣer tallit n yiẓra”. Ɣer taggara, yekfa awalis yid-i s lewṣaya-agi: “Ḥader iman-ik seg yizegzawen, amihi ara d-yekken seg-sen yugar win n yinaziyen d yifaciyen d yisṭaliniyen d yixmaṛiyen izeggaɣen !”.

Letnayen 02 meɣres, ɣef 22:47

Taṣebḥit n wass-a, ɣriɣ am leɛwayed-iw amagrad i d-yura uneɣmas Montanili deg uɣmis l’Corriere della sera anda i d-yemmeslay ɣef temsalt n tmunent n Ugafa ɣef Unẓul iɣef yettnaɣ ukabar n Ugafa. Amagrad-a yura-d deg-s Montanelli mebla akukru am leɛwayed-is dakken aɣbel agejdan atan di tlalit n tmurt n Ṭṭelyan uqbel iṭelyaniyen. Dɣa ɣef wannect-a i ur teǧhid ara tdukli taṭelyanit i d tḥettem s yiɣil yiwet n terbaɛt tameẓyant n yimdanen ɣef ugdud s lekmal-is i tt-yugin. Imeslayen-agi n Montanelli smektan-iyi-d akken ad xemmeɣ ɣef yinawen-nni i yessawalen ɣer usekcem n yiminigen di tmetti taṭelyanit. Aqlin ttemseqsayeɣ d yiman-iw: Ma d tidet tella tmetti taṭelyanit ara iqeblen iminigen ad kecmen degs? Di teswiɛt-a ur iyi-yecqi ara ukeččum di tmetti taṭelyanit. Nekk ttmuquleɣ kan amek

[89]
ara ṭṭḍeɣ seg tuccent yerna ur yi-tsett ara, yerna ad dhuɣ s turart-iw i ḥemmleɣ :

# Askiɛew !

Uwuuuuuuuuuuuuuuuuuuuuuuuuuuuuuuuuuu…

# Tidet n Johan Fan Martin

Baba ur yecliɛ ara aṭas seg usenfar-iw, yeɛreḍ s wayen akk i yezmer ad iyiiqenneɛ akken ad beddleɣ rray : « Anef-as a Johan i Ṭṭelyan, ur tesɛiḍ d acu ara d-tlemdeḍ seg yiṭelyaniyen, mmekti-d dakken d tamurt-agi i d-yesnulfan l’catinàccio ».

Tarrayt-agi n turart qrib tessenger takurt n uḍar limer ur dsnulfan ara yimyuraren ihulundiyen takurt n uḍar timezdit (foot total), imyuraren ideg yella ɣer zdat yizerzer Johan Gruyff.

Mazal ttmaktayeɣ-d imeslayen-is imezwura is iyi-iweddeɛ deg unafag : « Mmektid a Johan dakken tarbaɛt n AC Milan tufrar-d ger trebbaɛ n Luṛup d tid n umaḍal s sseba n tlata n yihulundiyen : Gullit, Van Basten d Rijkaard mačči s sseba n tedrimt n Berlusconi ! ».

Baba, ur iyi-isumeḥ ara imi ur s-uɣeɣ ara awal, yessawel-iyi-d s uskeɛrer Gentile, acku yettwali-yi ur uklaleɣ ara isem n Johan, yellan daɣen d isem n umyurar ameqqran Gruyff.

…. ?

[90]
Gentile, d awal n tutlayt taṭelyanit i yebɣan ad d-yini : « uḥdiq » neɣ « win yetturebban », s yes i ttlaqaben amyurar aqdim n terbaɛt n Juventus d terbaɛt taɣelnawt n Ṭṭelyan i irebḥen lmundyal n useggas n 1982 di tmurt n Lispan. Tura akka d netta i d asleɣmay n terbaɛt taɣelnawt n Ṭṭelyan (B).

Claudio Gentile, yella yetwassen s ddreɛ-is d wamek i yettdemmir imenṭagen n terbaɛt taxṣimt. Baba yettwali-t d aɛdaw amezwaru n waddal-a. Ula d tafidiralit tagreɣlant n tkurt n uḍar, tegdel-as turart i lebda segmi akken i yessaweḍ yessettru-d Maradona yerna icerreg-as amayu-s i Zico di lmundyal n Lispan. Ɣef wannect-agi akk i uɣaleɣ ttṣebbireɣ ul-iw, qqareɣ-as: “Nekk ur lliɣ ara Gentile!” (Io non sono GENTILE!). Wi yeẓran ma yella Gentile d tteṣwira n tidet n tmurt n Ṭṭelyan ? ‘’

Usiɣ-d ɣer Ruma akken ad lemdeɣ ssinima, ad sufɣeɣ targit-iw icebḥen, targit i izedɣen allaɣ-iw seg wasmi lliɣ d ameẓyan. Nekk ḥemleɣ aṭas ssinima taṭelyanit yerna ur zmireɣ ara ad ffreɣ fell-awen dakken nekk ttmileɣ aṭas ɣer ssinima i dyeskanayen tilawt tamaynut (néoréalisme).

Ṣṣenfa-agi n ssinima i d-ibanen taggara-ya, yekkes-as amkan i ssinima n Hollywood. Nekk ḥemleɣ isura n Rosselini d De Sica. “Ruma tamdint yeldin” n Roberto Rossellini d « Imukar n tbisikliḍin » n Vittorio De Sica, sin-a n yisura ttwuneḥsaben ger yisura yufraren aṭas deg umezruy n ssinima. Asaru « Imukar n tbisikliḍin i d bedreɣ » kra seg yisuyas-is ttwaṣewren deg umraḥ n Vittorio. Ɣef waya-agi i kriɣ ula d nekk taxxamt di lbaṭima ideg yezdeɣ Amedeo i d-yezgan deg umraḥ n Vittorio.

-… ?

Ihi, mazal-iyi ttmaktayeɣ-d timlilit-nneɣ tamezwarut. Ass-n walaɣ-t yewwi-d ddaw n ṭṭabeq-is asaru « Inebran am wakken d-ttilin di Ṭṭelyan ». Steqsaɣ-t ɣef yisem n umsu feɣ n usaru-ya, yerra-yi-d: “D Pietro Germi, d yiwen seg yisura yufraren n ssinima taṭelyanit”. Nniɣ-as: “Nekk smenyafeɣ isura n tilawt tamaynut”. Iɛedda [91]
yemmuqel-iyi-d s ucmummeḥ yenna-d: “Asentel-a tewwiyas-d tɣimit di lbar n Sandro”. Nruḥ lwaḥid ɣer lbar, dinna nemmeslay aṭas ɣef liḥala ssinima taṭelyanit i iruḥen d asfel n wuguren ibiruqraṭiyen. Yenna-yi-d: “Lkumidya taṭelyanit tewweḍ ɣer uswir aɛlayan deg usnulfu acku tefessi timukrisin yerna tesemtaway ger trajidya akked lkumidya, tessemtaway ger usqecmeɛ d usenqed alqayan, ger taḍsa ɣef wiyaḍ d usenqed n yiman”. Seg wassen i fehmeɣ dakken Amedeo d amdan i wumi yeldi wallaɣ ɣef tmussni, ur yelli ara seg wid-nni yettcehhiden s l’catinàccio.

-…?

Ala, l’ catinàccio-agi daɣen yella deg umeslay. L’ catinàccio mačči kan d tarrayt n tmenṭagt di turart n tkurt n uḍar, maca daɣen d ṭṭbiɛa, d axemmem, d tudert yebnan ɣef thamaǧit d uḥizi n yiman. Di Ruma llan aṭas n yimedyaten i dyeskanayen amek i isaɣ yidles-a n l’catinàccio ger yimdanen. D amedya, di lawan n usfuggel n tfaska taneggarut n umulli, nekk yuɣ-iyi lḥal uɣaleɣ-d seg Amesterdam wwiɣ-d yid-i kra n lehdiyat i yimdukal-iw iṭelyaniyen. Mi dwwḍeɣ ɣer tmersit n tmacint n Termini, ḥebsen-iyi-d yimsulta, wwin-iyi akken ad ɛeddiɣ di lbeḥt. Ɣas akken ur fhimeɣ ara i wacu iyi-wwin, nniɣ-as deg ul-iw, ahat wissen acu n lɣelṭa i xedmeɣ ur as-d-faqeɣ ara! Mi iqelben tabalizt-iw, ufan kra n yigramen n marixwana, nnan-iyi-d:

-D acu-t wa?

-D lehdiya i kra n yimdukal

- Ɛni teskeɛrireḍ fell-aɣ a yiwen n mmi-s n leḥram?

[92]
-Ala d tidet i wen-d-nniɣ, ur ɛfiseɣ ara lqanun -Ɛni kečč d amehbul ?

-Nniɣ-awen, ta d lehdiya i kra n yimdukal. Ax-t ad wen-d-sekneɣ lbun iss tt-iduɣeɣ ɣer umzenzu n lṭaba di Amesterdam.

-D ahulundi kečč?

-Ih

-Tura tferẓeḍ-aɣ-d tamsalt ! Ruma mačči d lǧennet n yizṭayliyen am Amesterdam ! Da di Ṭṭelyan, megdul uznuzu n ladrug. Tfehmeḍ ? Win iɣer nufa ɣas kra n yigramen n marixwana, ad t-iɛaqeb lqanun!

Di taggara, serḥen-iyi-d mbeɛd mi sen-gulleɣ ur uɣaleɣ ad d-skecmeɣ ladrug ɣer Ṭṭelyan, yerna ula d nekk ur ttuɣaleɣ ara ad keyfeɣ marixwana. Ar tura ur fhimeɣ ara acu-t wassaɣ yellan ger marixwana d ladrug yecban liṛuwin. D tidet tella tdukli n tmura n Lurup ? Tella s tidet tlelli n ukeyyef d teflest akked uxemmem di Ṭṭelyan ? I Ṭṭelyan d tamurt yetqeddmen ?

Iɣeblan-iw akked yimsulta mačči kan ɣer da i ḥebsen. Yiwen n yiḍ ruḥeɣ ɣer uzniq n Via Giolitti i iqerben ɣer tmersit n Termini anda akken llant tid yeznuzayen tuzzuft.

Teɛǧeb-iyi yiwet n teqcict tafriqit, mbeɛd mi msefhameɣ yid-s, neftafaq ad nruḥ ɣer texxamt-is i d-yezgan deg usensu i d-iqerben ɣer umraḥ. Ḥaca i nedda kra n yisurifen, atan leḥqen-d yimsulta, ɣlin-d fell-i s yisteqsiyen. Segmi iyi-sfeclen s yisteqsiyen-nsen, ɛeddaɣ ula d nekk nniɣ-asen: “ Ur fhimeɣ ara i wacu iyitḥebsem, anaɣ zewreɣ-as lexlaṣ; xellṣeɣ-tt uqbel ad d-nass ɣer da. Nniɣ-awen nekk ur ffiɣeɣ
ara I lqanun, yak Azniq-a yemmug ɣef demma i tid yeznuzayen tuzzuft am ukartyi n “ Tafat Tazeggaɣt” yellan di Amesterdam “.

Lḥaṣun, iḍ-nni qrib sɛeddaɣ-t di lḥebs.

… ?

Amedeo d aberrani ? D lmeɛqul ad yili d aberrani win yettmetilen tamurt n Ṭṭelyan yetqedden ?

Ala ɣur-s i ttafeɣ tiririt ɣef yisteqsiyen-iw yerzan tutlayt taṭelyanit, tasertit, lmafya d uniwel, ssinima,…atg. Yerna daɣen, aqlin wehmeɣ amek akka i ttehmen s tmenɣiwt n Gladyatur. Gladyatur-agi, sneɣ-t mliḥ, nella akken di sin deg yiwet n tmezduɣt. Netta iḥemmel aṭas iqejan. Icaḍ-ak ad tmuqleḍ ɣer leḥyuḍ n uxxam-is, ad ten-twaliḍ yeččur-iten akk d ttṣawer n yiqjan.

Lḥasun, win iḥemlen iqjan am akka, ur yestahel ara ad yemmet yir lmut, s tyita n lmus n yimcumen. Ẓriɣ ur tḥmilen ara yimezdaɣ n lbaṭima s sseba n yir lefɛayel-is, netta yezga yeqqar-iyi-d : “ Nekk d aqjun ur nesɛi imawlan, ur sɛiɣ ḥed d lwali ! “ -….?

Wis ma tella teɛdawit gar-as akked Amedeo ? Ur sɛiɣ ara tiririt ɣef usteqsi-ya. Tella yiwet n tɣawsa kan ur cukkeɣ ara deg-s: Tifin n win yettwanɣan deg usansur tettak-d kra n ttbut. Tuget n yimenɣan ger yimezdaɣ n lbaṭima ttilin-d ɣef sseba n usansur-agi. Ula d inejmuɛen-nsen ttilin-d ɣef ddema n usansur.

Yiwen n wass, iḍaq wul-iw armi ur zmireɣ ara ad ṭṭfeɣ iman-iw, ɛeddaɣ berḥeɣ fell-asen: “ Wis ma teẓram belli lberlaman ahulundi yebuṭi ɣef lqanun i isumḥen i yimdanen ad nɣen iman-nsen ma bɣan? D lqanun amezwaru di dunnit i yefkan azref i yimdanen akken ad nɣen iman-nsen (neɣ ayen umi qqaren Euthanasia). Asmi akken lberlaman ahulundi yesqerdic lqanun-a ajdid, nekni nettnaɣ ɣef wamek ara nessexdem asansur !”. D wagi umi qqaren atxellef ! Ɛeddaɣ imiren, ruḥeɣ akken s
ufeqqiɛ, ǧǧiɣ-ten deg unejmuɛ-nsen. D asansur i d sseba n kra n uɣbel yellan, di leɛmer msefhamen fell-as yimezdaɣ n lbaṭima. Wa yebɣa ad as-yexdem ttawil akken ad d-yettak tasmuḍi deg unebdu d leḥmu di tegrest, llan wid i yebɣan ad lesqen deg-s amidag d kra n ttṣawer n yimdanen yesɛan ccan di teṣreḍt tamasiḥit. Llan daɣen wid yugin lecɣal-agi i dyernan d zyada imi cudden ɣer uṣerref n tedrimt. Lḥaṣun, asansur-agi d lbabur ideg ṭuqten rriyas!

-….?

Kra kra, uɣaleɣ armi i sqerbeɣ iman-iw ɣer yimezdaɣ n lbaṭima, sxedmeɣ di temsalt-a lesrar n tilawt tamaynut (néoréalisme). Ufiɣ-d dakken asansur-agi iɣef ttnaɣen, ad yelhu d asentel i usaru. Xemmeɣ akken ad xedmeɣ yiwen n usaru ara yesdakklen tilawt tamaynut akked ssinima n umsufeɣ almani Fassbinder. Usan-d ɣer wallaɣ-iw aṭas n yizwal yelhan i iwulmen asaru-agi: “Amcenqer n tɣermiwin ɣef usansur deg umraḥ n Vittorio”, neɣ “Catenàccion”, neɣ: “Asansur n umraḥ n Vittorio”, neɣ daɣen: “Amcenqer n tɣermiwin am wakken i d-yettili di tmurt Ṭṭelyan”.

Mennaɣ deg usaru-ya, ad fkeɣ ddur n wassaḍ i telmanit Hanna Schygula tin akken i d-yuraren deg waṭas n yisura i yexdem Fassbinder. Ad yerr fell-as d amedya ma turar-d ddur n lal n uqjun Elisabitta Fabiani. Yeɛǧeb-iyi daɣen aṭas urgaz-nni n Iran, Barwiz acku yesmakta-y-iyi-d s Anthony Quinn deg yisura-s imezwura. Ma d taɛessast-nni n tewwurt tanabulitanit umi qqaren Benedetta, nettat d awadem agejdan n usaru-nniḍen ara xedmeɣ, acku ttwaliɣ deg-s tudert taɣerfant am wakken yella lḥal ɣer Anna Magnani deg usaru “Campo de fiori”. Sutreɣ seg Amedeo ad iyi-ɛiwen ad qenɛeɣ imezdaɣ n lbaṭima akken ad uraren deg usaru. Di leɛmer tḥemseɣ am wakka akken ad xedmeɣ asaru-agi, ladɣa segmi i teḍra twaɣit deg usansur. Wagi d assisen amezwaru i usaru-agi.

[95]
Lḥaṣun nekk ur ttuɣaleɣ ara ɣer deffir, ɛewleɣ-d ad kemleɣ tikli-w.

Askiɛew wis sebɛa

Ssebt 07 unbir, ɣef 23 :43

Ass-a ssneɣ-d yiwen n yilemẓi ahulundi isem-is Johan. Netta d anelmad n ssinima i yettmilen ɣer ṣṣenf n tilawt tamaynut (néoréalisme). Nemmeslay nekk yid-s aṭas ɣef liḥala i tettidir ass-a ssinima taṭelyanit. Nekk dufɛeɣ aṭas deg wawliw ɣef lkumidya taṭelyanit, i d-yettawin ɣef yisental igerrzen yerna di tuget-nsen [96]
ttawin-d ɣef wuguren n tmetti s wudem n nnecraḥa. Acḥal iyiyeɛǧeb usaru n Pietro Germi “Inebran am wakken i d-ttilin di tmurt n Ṭṭelyan”. Asaru-agi ɛawdeɣas aferreǧ acḥal n tikkal war ma ɛyiɣ deg-s. Iḥekku-d ɣef yiwen n urgaz i yebɣan ad ineɣ tameṭṭut-is akken ad yaf abrid ad yaɣ yiwet n tlemẓit. Qqaren-d dakken d asaru-agi i yeldin abrid i tefranin ɣef yinebran di tmurt n Ṭṭelyan deg useggas n 1974.

Lǧemɛa, 15 meɣres ɣef 23:55

Ruḥeɣ i tikkelt tamezwarut ɣer lḥebs n Mamertino i d-iqerben ɣer umraḥ n Vittorio. Mi wḍeɣ ɣer din ḥusseɣ i yiman-iw cuɛebneɣ. Deg umkan-agi i yemmut Yugerten seg laẓ di zzman n uqbel tallit n Sidna Ɛisa. Qbel ad yessufeɣ rruḥ, ǧǧant setta n wussan i laẓ akked fad. Akka, ad yenɛel Rebbi yir tagmat i yettaken afus deg wayla. Mi d-uɣaleɣ ɣer uxxam, mlaleɣ-d ahulundi-nni amellal, mmeslayeɣ aṭas yid-s ɣef Yugerten d umennuɣ-is mgal Rruman. Netta yenna-yi-d: “Ala kečč i d aṭelyani i yessnen amezruy n Ruma. Taqṣiḍt n wasaḍa afriqi, testahel ad tuɣal d asaru ameqqran am usaru n Spartacus n umsufeɣ Stanley Kubrick”.

Larebɛa 25 mayu ɣef 22:53

Yessuter-d seg-i Johan akken ad uɣaleɣ d amnir-is di temdint n Ruma. Azekka ad ndakel nekk yid-s ɣer Campo dei Fiori anda akken i yemmug yiwen n usaru mucaɛen aṭas ideg turar Anna Magnani akked Aldo Fabrizi.

Di tlemmast n umraḥ n Campo dei Fiori i serɣen akken d amidur afiluẓuf Giordano Bruno. Tura xedmen-as deg umkan-agi amcum yiwen n lmeṣnuɛ iss rran tajmilt.

Ssebt 20 unbir, ɣef [97]
Tameddit-a ddiɣ d Johan ɣer usuddu n Goethe almani akken ad d-nwali ussan n ssinima n umsufeɣ Fassbinder. Nwala-d asaru: “Wiyaḍ akk ssawalen-asen Ɛli”. Asaru-ya iḥekku-d taqṣiḍt n yiwen n yiminig amerruki isem-is umi qqaren Lhadi, yetwassen ɣer medden s yisem “Ɛli”, netta yuɣ yiwet n telmanit d tuzzya n yemma-s. Sin-a n yiwadmen ddren deg yiɣeblan, i sen-d-yekkan seg yimdanennniḍen id wi ttidiren: lǧiran, irfiqen n yixeddim, rnu daɣen tawacult n tmeṭṭut-nni. Fassbinder, yesken-d deg usaru-s akken ilaq yir liḥala ideg yettidir Ɛli; imi aneggaru-ya texleḍ-as ger lebɣi n tuɣalin ɣer tmurt akken ad yeṛwu seksu akked umennuɣ-ines akken ad sen-yeɛǧeb i yilmaniyen.

Letnayen, 20 yebrir ɣef 23: 35 Mlaleɣ-d tameddit-a Johan Van Martin, walaɣ-t yeḥzen aṭas s sseba n wuguren ibiruqraṭiyen neɣ lɛeqliyya n l’catinàccio am wakken i as-yessawal netta; i asyessaɛren abrid akken ad yexdem asaru-s: “Timlilit n tɣermiwin ɣef lǧal n usansur deg umraḥ n Vittorio”. Yenna-yi-d: “Ttwaliɣ asaru-agi-inu ad yenǧeḥ seg yal lǧiha imi ad xedmeɣ deg-s titiqniyin n umezgun ara yebnun ɣef yiwen kan n umkan ideg ara ḍrun yisuyas. Amkan-agi d tawwurt n lbaṭima i iqublen asansur. Yerna daɣen ad qenɛeɣ merra imezdaɣ n lbaṭima akken ad d-uraren ledwar-nsen am wakken i ten-dren di tilawt. D ta i d-tilawt tamaynut néoréalisme. S wakka Benedetta ad tuɣal mechuret am tnaẓurt tameqqrant Anna Magnani !”.

Lǧemɛa 30 unbir, ɣef 23: 16

[98]
Mazal amellal-nni n Johan yeṭṭef di tikti-s akken ad yexdem asaru-ines ɣef yimezdaɣ n lbaṭima d wassaɣ i sɛan akked usansur. Sutreɣ seg-s ur yi-disedday ara deg wid ara d-yuraren acku nekk ur ssexdameɣ ara asansur la deg walluy la deg trusi. Asansur-agi ɣur-i d ddikuṛ n yir tirga iyi-d-yettasen di lemnam seg teswiɛt ɣer tayeḍ. Ttwaliɣ-t d aẓekka deyyiqen ideg ulac ṭwiqan.

Tidet n Sandro dandini

[99]
Nekk d bab n lbar Dandini i d-iqublen ssuq n umraḥ n Vittorio. Tuget n wid i d-yettasen ad swen ɣur-i d ibeṛṛaniyen, yerna ssneɣ-ten akk akken ilaq. S shala i ferrzeɣ amgirred yellan gar-asen: ger ubengladaci d uhendi; ger walbani d upuluni neɣ ger utunsi d umaṣri. D amedya icinwaten ssexdamen mi ara ttmeslayn asekkil “L” deg umkan n usekkil “R”, ma d imaṣriyen neṭṭqen s usekkil n “B” deg umkan n “P”. Am wakken twalam ihi, ur yeshil ara fell-i ad amneɣ wid i d-yeqqaren dakken amdakkel-iw Amed mačči d aṭelyani.

Amed d Amedeo! Di leɛwayed-nneɣ dagi di Ruma, nettekkes i yismawen isekkilen imezwura neɣ wid n tlemmast neɣ isekkilen ineggura. D amedya nekk sawalen-iyi Sandro maca isem-iw n tidet Alessandro. Uletma isem-is Giuseppina maca nekni nessawl-as Giusy. Akken daɣen mmi-s n uletma, netta isem-is Giovanni maca sawalen-as akk Gianni. Mmi awḥid isem-is Filippo maca deg uxxam nuɣ tannumi nessawal-as Pippo, llan aṭas n yimedyaten ma nebder-iten-id akk ur nettfakka ara.

Ssneɣ-t asmi i d-yusa ad yezdeɣ deg umraḥ n Vittorio. Ar tura ttmaktayeɣ-d timlilit-nneɣ tamezwarut. Ass amezwaru ideg d-yusa ɣer da yesuter-d yiwen n l’cappuccino akked ukerwaṣu, iɛedda imiren yeqqim ɣef ṭṭabla yeqqar aɣmis n l’Corriere della sera. Walaɣ-t mi yeqqar amagrad n uneɣmas Andro Montanelli. Di leɛmer-iw akk walaɣ acinwa neɣ amerruki neɣ ahendi neɣ arumani neɣ ajiṭan neɣ amaṣri yeqqar l’Corriere della sera! Iminigen ttmuqulen ala aɣmis n Porta Portes ideg d-teddun yiskanen n yixeddim. Mi i yekker ad yeffeɣ, luɛaɣ-t nniɣ-as: “Nekk yeɛǧeb-iyi aṭas Montanelli ilmend n tebɣest i yesɛa, yerna ṣfant tiktiwin-is rnu ɣur-s ihedder arma ifuk. Yeɛǧeb-iyi daɣen wamek i iqubel irebraben asmi i t-wten.
s rṣaṣ, netta iqubeḥ-iten ar wudem-nsen s leɛyaḍ :  “ Ad ken-yenɛel Rebbi ay imehbal, a dderya n yir tilawin !”

Qleɣ daɣen mmeslayeɣ-as-d ɣef wawal-nni mechuren i d-yenna Montanilli : “ Agdud aṭelyani ur yesɛi ara ccfawa n umezruy”.

Nekk nniɣ-as Montanelli yeɣleḍ deg wawal-is . Ayen akka i d-yenna d tidet, iṣeḥḥa di yakk tamiwin n Ṭṭelyan ala di Ruma. Imezdaɣ n Ruma ṭṭfen deg umezruy-nsen i yettuɣalen ɣer tallit n Rruman. Icaḍ-ak ad tcaliḍ deg yiberdan n temdint akken ad twaliḍ s wallen-ik lǧerrat tiqdimin, neɣ ma tmuqleḍ ɣer usenǧaq n terbaɛt n Ruma akken ad twaliḍ deg-s tteṣwira n tuccent yessuṭuḍen arraw-is Romulus d Remus.

Di taggara qleɣ mmektaɣ-d nnaṣiḥa iyi-d-yefka baba akken ad d-jebbdeɣ imectariyen, nniɣ-as: “ Nekk isem-iw Sandro i kečč ? Netta yenna-yi-d: Amed Nniɣ-as: Ihi kečč seg Ruma ? Yenna-yi-d: Ala, nekk seg Unẓul.

Mi yewweḍ ɣer umnar n tewwurt nniɣ-as: Ar azekka a Amedeo. Mi as-nniɣ akka, yerra-yi-d s yiwen n ucmummeḥ d amesrar.

…?

Amedeo yekcem ɣer wul-iw seg temlilit-nneɣ tamezwarut, maca ur rtaḥeɣ ara mi akken iyi-d-yenna nekk seg Unẓul! Mačči d ṛṛasizm i sɛiɣ, maca nekk ur sraḥayeɣ ara inabulitaniyen. Ssarmeɣ aṭas ad yili Amedeo ur yesɛi ara kra n wassaɣ akked Napl. Mazal-iyi ur ttuɣ ara tiyita i ččiɣ s ufus n yimfeṛṛǧen n terbaɛt n Napl. Taluft-a iɣef ɛeddan kra n yiseggasen, teḍra-d asmi akken i nemɛadal yidsen deg [101]
unnar-nsen. Nekk ad d-iniɣ : “ Ur stahellen ara ad sɛun yiwen am Maradona d amyurar”. Yerna teẓram acu yeḍran yid-s umeɣbun-a ?!

Segmi sen-d-yewwi acḥal n teqbucin, sbubben-d fell-as lekdeb dakken yettemɛamal akked tuddsa n “Lakamura”⁷ i yetwasnen s tmenɣa. Rnan daɣen rran-t d azṭayli armi i t-tenṭeḍ lkukayin, yuɣal iḥemmel-itt ugar n wakken i iḥemmel ddabex ! Limer yurar Maradona di terbaɛt n Ruma, tili imdanen ad tqadren, ad t-qeddsen am Lpap. Nekk ur ttsetḥiɣ ara ma nniɣ-d : « Nekk ur sɛiɣ ara laman deg unabulitani alukan ad yili d netta i d San Gennaro ! ».

-…?

Yebda Amedeo yettas-d ɣer lbar yal taṣebḥit, netta ur t-ttfaraqent ara tlata-nni n tɣawsiwin i yettqeddis: l’Cappuccino, Kurnitu, d uɣmis n Carriere della sera !”.

Ɛerḍeɣ ad d-awiɣ ɣur-s ttfaṣil ɣef laṣel-is d wansa i d-yefruri d wacu n waddal i iḥemmel neɣ tasnakta n tsertit iɣer yettmil; maca Amedeo ur yelli ara d win yessagaten ameslay. Dɣa d annect-a iyi-yessaɛren abrid akken ad awḍeɣ ɣer wayen ttnadiɣ. Ayen iyi-yessaɛren tamsalt, imi nekk ur ssineɣ ara ansi ara skkeɣ i wakken ad t-id-sseɣliɣ deg lhedṛa. Seg wakken ur sbireɣ ara ɛeddaɣ steqsaɣ-t srid: Sameḥ-iyi a Amedeo, bɣiɣ ad ak-d-fkeɣ sin n yisteqsiyen d imeẓyanen ad iyi-dterreḍ fell-asen s “ih” neɣ “xaṭi” !”

Asteqsi amezwaru: Ma yella kečč laṣel-ik seg Napl ?

Yenna-d: Xaṭi

Asteqsi wis sin : Ma kečč seg wid yetabaɛen tarbaɛt n Lazio ?

7 La camorra

[102]
Yenna-d : Xaṭi.
                                           [103]
Imiren  rriɣ-d s  nnehta,  ɛeddaɣ   greɣ-as  iɣallen am   wakken     xeddmen yimfeṛṛǧennneɣ mi ara d-tawi terbaɛt n Ruma iswi n ternawt yerna di lweqt iḍaɛen. Ass-n gulleɣ s wayen ssneɣ d limin ur ṭṭifeɣ deg-s lexlaṣ.

-…?

Segmi d-wwiɣ ttbut dakken netta ur yelli ara n Napl yerna ur yetabaɛ ara tarbaɛt n Lazio, ldiɣ-as tiwwura n wul-iw nuɣal nekk yid-s d imdukkal. Akken armi tuɣal tdukli yellan gar-aneɣ tennerna aṭas ladɣa seg wasmi i uɣeɣ axxam deg lbaṭima anida yezdeɣ.

-Ur t-steqsaɣ ara ɣef wanda i ilul d melmi i d-yusa ɣer Ruma. Segmi i ɛeddan wussan, ufiɣ-t yessen Ruma xir-iw. Mebla ccek yusa-d ɣer da d ameẓyan, am wakken i d-yusa jeddi asmi akken i d-yunag seg Sisilya, qrib lqern-aya tura fellas.

Di kra kan n lweqt, yuɣal Amedeo d yiwen seg wid yetabaɛen tarbaɛt n Ruma, d lmuḥal izeggel timliliyin i d-yettilin deg unnar ulampik. D nekk i t-yerran akka. Ula d nekk d imceyyeɛ am Bulus, drus n lxilaf i yellan gar-aneɣ: Nekk ssawaleɣ ɣer tayri n terbaɛt n Ruma ma d netta yessawal ɣer tayri n tmezgida ! Yal yiwen yesɛa tarbaɛt-is.

-…?

Ala ! Amedeo ur yelli ara d ameṭṭarfu, ɣas yetabaɛ ddabex maca ur ixeddem ara ccwal. Ɣriɣ      deg yiwen n uɣmis dakken Gladyatur-nni i ufan yettwanɣa deg usansur, netta yetabaɛ tarbaɛt n Lazio. Ɣer taggara win yuran amagrad ideg dyedda yisalli-ya, yenna-d dakken ilaq ad inadi yiwen ɣef win yenɣan Gladyatur ger wid yetabaɛen tarbaɛt n Ruma acku tella teɛdawit gar-asen akked wid
yetabaɛen tarbaɛt n Lazio ! S tidet ɛni d taɛdawit- a ara yilin d sseba akken ad teḍru twaɣit ?

Tarbaɛt n Ruma texḍa i twaɣit-a i bɣan ad as-sbabben. Qesdeɣ-d ad d-iniɣ Amedeo yexḍa i twaɣit-agi tamcumt. Amedeo d amdan n lɛali, netta d imbeddi, am wakken neqqara di Ruma “ D lɛali-t am uɣrum”. Amedeo ḥnin aṭas, d amedya : D netta i yettɛawanen ayirani-nni akken ad yaf ixeddim, yerna daɣen yettxelliṣ-as tissit.

Ayen i yessewhamen deg-s, d amek akken i iḥemmel tiyitwin n upinalti. Iḥemmel ad iwali tiyita n upilanti ugar n yiswi ! Netta yezga yettergigi mi ara iɛeddi umyurar ad yewwet apinalti. Tḥeyyer-iyi aṭas temsalt-a, ariḍa ur ttfhimeɣ ara.

-…?

Yuɛer fell-i ad amneɣ ayen i d-teqqarem ! Amedeo d iminig am Barwiz ayirani d Iqbal abangladaci d txeddamt-nni tabubult Maria Cristina d win akken yeznuzayen iselman umi qqaren Ɛebdu d uhulundi-nni amellal, win akken iyidyesseḍṣayen mi ara s-yettɛawad i wawal amzun d babaɣayu: nekk ur lliɣ ara juntili ! ( Io non sono Gentile !).

Kunwi ur tessinem ara Amedeo am wakken t-ssneɣ nekki. Netta yessen amezruy n Ruma d yiberdan-is akter-iw. Yessen-iten kter n Riccardo Nardi win akken yettzuxxun s twacult-is umi ttuɣalen yiẓuran-is ɣer tallit n Rruman. Riccardo ɣur-s ɛecrin n yiseggasen aya netta ixeddem d acifur n uṭaksi, yal ass netta d acali deg yiberdan n Ruma.

D ayen i t-yeǧǧan dɣa ad yissin mliḥ tamdint n Ruma. Yiwen n wass xedmen amyezwer netta akked Amedeo akken ad ibin wanwa i yessnen ugar n wayeḍ iberdan n Ruma. Nekk ttakeɣ-asen-d isteqsiyen amzun akken d winna i d-yettqeddimen timsizzliyin di tilibizyu, d amedya : Anda i d-yezga ubrid n Sandro Veronese ? Anda i d-yezga ubrid n Valsolda ? Ansa ara tekkeḍ ma truḥeḍ seg uzniq n Del Pòpolo ɣer ubrid umi qqaren Spartacus ? Anda i d-yezga uzniq n Trilussa ?
Anda i d-yezg uɣlif n tɣawsiwin n beṛṛa ? Anda d-tezga tmesqadt n tmurt n Fransa ? Anda d-tezga ssinima n Mignon ? Yezga Amedeo d netta i d-yezeggirin s tririt Riccardo.

Ma terriḍ-t daɣen ɣer umezruy n Ruma, steqsi-t ɣef wayen i k-yehwan netta ad ak-d-yefk tiririt iseḥḥan. Yessen ula d ssebat iɣef sen-semman i yizenqan d yinumak n yismawen-nsen. Lḥasun di leɛmeṛ ẓriɣ amdan am netta. Yiwet n tikkelt iluɛa-t Riccardo s nnecraḥa segmi akken i t-yeɣleb di temsizzelt am leɛwayed-is :

“ Kečč tesneḍ Ruma am wakken i yessen urgaz tabbuct n tmeṭṭutis. Tidet kan, kečč teṭṭḍeḍ seg tebbuct n tuccent. Amkan-ik deg yirebbi n Ruma, ger wakniwen Remus d Romilus !” …?

Ur d-qqaret ara Amedeo d iminig. Tamsalt-a tettawi-yi-d leqriḥ n uqerruy. Ḥader ad as-tenwum nekk kerheɣ iberraniyen : Yak amyurar ameqqran n terbaɛt n Ruma Roberto Falcao d aberrani !?

I Cerezo d Völler d Linn d Holm, ɛni mačči d iberraniyen i llan ? Ericsson d Hasler nutni daɣen d iberraniyen ! ? D iberraniyen i d-yessulin di ccan n terbaɛt n Ruma, stahellen leqder d lɛez. Yella lxilaf annect ilat ger Ruma d Napl ger daɣen Ruma d Milan, ger Ruma d Turin. Nekni di Ruma nettɛamal iminigen s tayri d umsamaḥ.

Kerheɣ imdanen n Ugafa acku d nutni i yeṭṭfen ttrika d ssɛaya n tmurt, xeddmen yes-s ayen i sen-yehwan; arraw n leḥram ttxemmimen ala ɣef lmaṣlaḥa-nsen. D amedya, Antonio Marini win akken iḥesben imezdaɣ n lbaṭima amzun d arrac neɣ amzun d imdanen n teqbilt n Zulu ! Ass kamel netta d awelleh d usendeh n yimezdaɣ. Yusa-d seg Milan akken ad yeselmed di tesdawit n Ruma amzun akken Ruma d tamdint n yiɣyal ur tesɛi ara iselmaden isdawiyen.
Dderya n yir tilawin ! Ssnen-as i lpisṭu d tmussniwin. Nutni uḍnen aṭṭan n tteḍbir d usɛeddi n ṛṛay ɣef wiyaḍ.

…?

Yewwet akk s wayen umi yezmer Antonio Marino akken ad aɣ-yerr ur nessexdam ara asansur, yebɣa ad t-yerr d ayla-s netta weḥdes. Amek i yexdem, yefk-yaɣ-d kra akken n yisummar yeffɣen i tilawt, yenna-k ma nexdem-iten ad iwenneɛ usansur-agi : Aẓekker n tewwurt n usansur s lmefteḥ; Agdal n usexdem-is sɣur n yonebgawen d yiberraniyen d-yettasen ɣer lbaṭima, Agdal n ukeyyef n dexxan d ususef zdaxel-is ; Asfaḍ n yisebbaḍen qbel ad yekcem yiwen ɣer usansur ; Asrusi n lemri zdaxel-is d ukersi ideg zemren ad qqimen sin n yimdanen,…atg.

Nniɣ-as deg yiwen n lejmaɛ segmi iyi-d-yessuli urrif : “ Asansur-agi nettayal akk deg-s, ur yelli ara d amur deg uxxam-ik. Ta d lbaṭima-nneɣ mačči d taqbilt n Zulu ! Ruḥ ɣer Milan din xdem ayen i k-yehwan ! ”. Segmi i as-nniɣ akka netta yugi akk ad yessusem, imiren i d-yerna kra n yimeslayen s tantala tmilanit : “ Nekk d lmuḥal ad iliɣ seg-wen ay ihamaǧiyen, madam ddreɣ ad dafɛeɣ ɣef tɣerma di lbaṭima-agi. Asansur d netta i d tilist ger thamaǧit d tɣerma”.

Amdan-agi yestahel ad t-awin ɣer lḥebs s sseba n war aqader-is i lḥerma n yimdanen, neɣ axi yakan ad yettwaẓeɛ berra i leṣwar n temdint n Ruma yerna ad tettwagdel fell-as tuɣalin tikkelt-nniḍen.

Tilufa n wat Ugafa d lmuḥal ad kfunt fell-aɣ. Tuɣ tefḍeḥ-iten-id yakan taluftnni n “ Yifassen izedganen” ( Mani pulite) iɣef llan i lmendad yirgazen n uzref . Taluft-a tesban-d annect ssaɣent tjuɛal di temdinin n Ugafa ɣef yixef-nsent tamdint n lefsad Milan. Seg wannect-a akk, mazal llan wid yesteqsayen i wacu tarbaɛt n Ruma terbeḥ ala snat n telɣuɣin ma d tarbaɛt n Milan d Inter akked Juventus

[107]
wwint-d tuget n cciɛat ama zdaxel ama berra n tmurt ? Tiririt ɣef usteqsi-ya teshel : D tijuɛal.

…?

Nekk ur wufqeɣ ara wid yettwalin takurt n uḍar d urar yessedhuyen imdanen neɣ i yes-s sɛeddayen lweqt ! Takurt n uḍar d aɣerbaz i asyesselmaden i umdan twala akked ṣṣber d tayri n ternawt d uḥareb . Takurt n uḍar tesselmad-as i umdan amek ara yeṭṭef di ṣṣber akked uḥareb arma d tassint taneggarut n temlilit.

Tecfam ɣef temlilit n taggara i d-yellan ger Bayern Munich akked Manchester United deg uraren n teqbuct n tmura n Lurup ? Di tazwara d Bayern Munich i rebḥen s yiwen n yiswi ɣer ulac, teḥrez agemmuḍ armi d ddqayeq tineggura n temlilit. Ɣas akken, tarbaɛt n Manchester Uneted tewwi-d iswi n umɛadal, yerna qbel ad iṣeffer unefray ɣer taggara n temlilit terna-d iswi-nniḍen i yes-s terbeḥ tarbaɛt n Bayern Munich !

Acḥal d tikkelt i nnuɣeɣ akked tmeṭṭut-iw ɣef lǧal n mmi-tneɣ awḥid Pippo. Nettat tettwali d nekk i t-yessefraɣen ɣef uɣerbaz. Nniɣ-as : “ A taɛeggunt, mazal-ikem tettamneḍ s uɣerbaz ? Ɛni ur twalaḍ ara acu iḍerrun deg yiɣerbazen ? Ɛni ur tesliḍ ara s tmenɣa d tteɛdiyat i d-iḍerrun deg-sen, rnu ɣer waya axḍaf n yigerdan ? Nettat terra-yi-d s lɣec dakken annect-a iḍerru ala deg yisura neɣ kra n yiɣerbazen n yiberkanen n tmurt n Marikan !

Imiren ɛeddaɣ nniɣ-as : Mmekti-d a taɛzizt-iw belli nekni nettɛanad Marikan di kra yellan. Qrib ad twaliḍ srid di tilibizyu tiwuɣa n tmenɣa i xedmen yinelmaden n Ṭṭelyan deg yiɣerbazen-nsen.

Yak imusnawen n tnefsit nubhen-d ɣef umihi n tiɣin di Ṭṭelyan n taluft umi semman : « Lewḥuc imeẓyanen » ? Lḥaṣun, nekk sɛiɣ azref ad rebbiɣ mmi akken bɣiɣ, ala nekk kan i yeẓran imal-is. Yerna, imyuraren n tkurt n uḍar ssasayen-d kan
akken d imelyaṛen di teswiɛt anda wid d-yetteffɣen seg tesdawiyin ṣedren d leṣfuf trrajun wi ara ten-yesxedmen !

Ur telli ara lfayda deg uɣerbaz, d aḍeyyeɛ kan n lweqt.

-…?

Ih, ur nekreɣ ara dakken ula d nekk nnuɣeɣ d Gladyatur am wakken nnuɣen akk yid-s yimezdaɣ n lbaṭima. Ulac win ur d-yesserkec ara s lefɛayel-is n diri. D amedya, netta yezga yesṭaɛay deg usansur unuɣen yetteksen sser ; yettaru imeslayen n leqbiḥ akked rregmat mgal tarbaɛt n Ruma. Ɛeyḍeɣ fell-as acḥal d tikkelt maca netta yeqqur uqerruy-is, yugi ad ibeddel.

Ulac acu d-yegren Amedeo di twaɣit-a yeḍran. Nekk ttwaqenɛeɣ dakken Amedeo yexḍa i tmenɣiwt n Gladyatur. Wejdeɣ akken ad serseɣ afus-iw ɣef tergin yerna ad galleɣ s wayen ssneɣ d limin dakken Amedeo yexḍa.

[109]
Askiɛew wis tmanya

Lexmis 27 meɣres, ɣef22:39

Taṣebḥit-a ssneɣ-d bab n lbar Dandini. Isem-is Sandro, ad yesɛu akken rebɛin n yiseggasen di leɛmeṛ-is. Yenna-yi-d dakken Ruma d nettat i d ccfawa n talsa, d tamdint i yaɣ-yesselmaden yal taṣebḥit dakken tudert d tafsut n lebda ma d tamettant nettat d asigna n unebdu yekkaten kan yettɛedday. Ruma teɣleb tamettant ! Ɣef waya i as-ssawalen tamdint n lebda. Tella daɣen yiwet n tɣawsa yewwi-d ad tt-id-yebder yiwen ; mi akken iyi-d-yesteqsa Sandro ɣef yisem-iw, nekk nniɣ-as qqaren-iyi Ḥmed. Netta mi d-yenṭeq isemiw, yekkes-as asekkil n “ḥ”, yenna-t-id : “Amed”, acku agemmay n tutlayt taṭelyanit ur yesɛi ara asekkil-agi. Taggara, yessawel-iyi-d “Amedeo”, yellan d isem ttsemmin-t di Ṭṭelyan, yezmer daɣen ad t-yessiwzel yiwen ad t-yerr “Amed” s tukksa n sin n yisekkilen ineggura.

Lǧemɛa 27 yennayer, ɣef 23:42

Uɣaleɣ seg wid yettamnen i yeckenṭḍen di tlata-nni n tɣawsiwin yettwaqedsen : Cappuccino d Kurnitu, d uɣmis n Corriere della sera ! Ḥemmleɣ aṭas Kurnitu. Kurnitu yettemcabi ɣer ukerwaṣu umi ḍlan tamemt neɣ kunfitur neɣ lakṛim.
Yal ass qbel ad ruḥeɣ ɣer yixeddim, zeggiriyeɣ deg lbar n Sandro. Assaɣ sɛiɣ akked l’cappuccino am wassaɣ yellan ger ṭumubil akked lisans. S wakka i ttnaɣeɣ mgal ɛeyyu n was n yixeddim. Ɣriɣ tameddit-a deg tesɣunt n l’ Epresso yiwen n umagrad i yura yiwen n umusnaw yettweṣṣi deg-s imdanen akken ad ttbeddilen ismawen-nsen seg teswiɛt ɣer tayeḍ. Ɛlaḥsab n umusnaw-agi, abeddel n yisem yessemsaway ger wudmawen i yettnaɣen zdaxel n yimannneɣ. Yenna-d daɣen dakken abeddel n yisem yettɛawan amdan akken ad yidir di tudert n lisser, acku yessufsuy-it seg taẓayt n ccfawa-s. Ihi nekk ur yiyettḥaz ara waṭṭan n “Skizufrini” s sseba n yisem-iw aṭelyani.

Isem n Amedeo ur yi-d-yettawi ara lemḍerra. Maca nekk bɣiɣ ad ẓreɣ ma yella Ḥmed d Amedeo ttnaɣen di tsusmi?

Ad nadiɣ ɣef tririt deg uskiɛew : Uuuuuuuuuuu…

Ssebt 25 furar, ɣef 23:08

Sandro iḥemmel aṭas ad d-yesker leḥrak n wid i d-yettqeddimen tidwilin di tilibizyu. Nekk zgiɣ ttafeɣ-d iman-iw yid-s tturareɣ-d dduṛ n wid yekkin di temsizzelt. Isteqsiyen i d-yettak ttezzin kan ɣef yiberdan n Ruma d umezruy-is. Nekk ur faqeɣ ara d yiman-iw dakken sɛiɣ aṭas n yisallen ɣef Ruma. Annect-a akk yella-d s sseba n yiḍarren-iw ur neǧǧi amkan. Acku nekk seg wid iḥemmlen tikli, kerheɣ amiṭru d luṭubis 8 d tkeryas akked yisansuren. Kerheɣ ddḥis n lɣaci. Ḥemmleɣ ad lḥuɣ ɣef uḍar akken ad ɛeṭṭleɣ seg tmuɣli ɣer thuski n Ruma, yak aɣiwel d netta i d aɛdaw n kra n win iɛecqen di kra! Nekk leslaḥiw d ṣṣber ur nesɛi 8 anemlan Ircam.
tilisa, zgiɣ ttmenniɣ ad sweɣ aman di yakk tiliwa n Ruma. Ad issineɣ yal tardast seg wakal-is.

Lḥed 07 mayyu, ɣef 23:37

Ass-a ddiɣ akked Sandro ɣer unnar ulampik akken ad d-nwali timlilit i dijemɛen tarbaɛt n Ruma d terbaɛt n Parma. Nekk ur friḥeɣ ara ɣas ma d tarbaɛt n Ruma i irebḥen s sin n yiswiyen ɣer ulac acku ur walɣ ara apilanti.

Acḥal i yecbeḥ umyurar mi ar ibedd akken ad iqabel s wudem aɛessas n tcebbakt. Argaz mgal argaz-nniḍen, yama ad yerbeḥ neɣ ad yexṣer, yama ad ineɣ neɣ ad yettwaneɣ. Tiyita n upinalti d tiyita n ugladyatur. Annar ulampik yettemcabi ɣer ukulisyu-nni⁹ n zik i yettawin sebɛin d imfeṛṛeǧ. Akka i yella lḥal di leqrun iɛeddan.

Lḥed 04 yunyu, ɣef 22:59

Ixebber-iyi-d Sandro dakken wid yetabaɛen tarbaɛt n Napl kerhen annar ulampik s sseba n tencirin-nni timeqqranin yersen deg-s, tincirin i d-ttawin yid-sen wid yetabaɛen tarbaɛt n Ruma akken ad ten-magren yes-sent. D amedya, aseggas iɛeddan ilmend n temlilit i d-ijemɛen tarbaɛt n Ruma d terbaɛt n Napl, teṭṭef amkan ɣer zdat deg umdebder amezwaru tencirt ideg uran : “Ansuf yis-wen a wid yetabaɛen tarbaɛt n Napl ! Ansuf yis-wen deg Ṭṭelyan ! Imezdaɣ n Ruma ur ḥemmlen ara aṭas inabulitaniyen am tɛessast n tewwurt Benedetta”.

Larebɛa 07 yulyu, ɣef 22:42

[112]
Taṣebḥit-a mi lliɣ di lbar tesseɣ l’ capucciono, tusa-d yiwet n tmeṭṭut taṭelyanit tsuter seg Sandro akken ad as-d-yesken abrid n Di Ripetta. Netta yerra-d srid ɣer ɣur-i am win iɣerqen akken ad t-id-selkeɣ. Nniɣ-as i tmeṭṭut-nni: Ilaq-am ad truḥeḍ seg umiṭru akken ad tawḍeḍ zik. Ilaq-am daɣen ad terseḍ deg tmersit n 9 Colisée ال كول و س يو Flaminio i d-iqerben ɣer umraḥ n Del Pòpolo, dinna ad tafeḍ abrid yettawin srid ɣer Di Ripetta.

Segmi i tt-sfehmeɣ, mmektiɣ-d ameslay iyi-d-yenna Riccardo acifur-nni n uṭaksi: “Kečč teṭṭḍeḍ seg tebbuct n tuccent a Amedeo!” Uɣaleɣ ssneɣ Ruma am akken dɣa s tidet deg-s i luleɣ yerna di leɛmeṛt ffɣeɣ seg-s. Sɛiɣ azref ad steqsiɣ: Ma nekki d aḥḍiḍ i lliɣ am sin-nni n wakniwen Rumulus d Remus neɣ rniɣ-d fll-asen d arbib?

Asteqsi agejdan: Amek ara ṭṭḍeɣ seg tuccent yerna ur iyi-tsett ara? Di teswiɛt-a, yaxi yakan ad issineɣ ad skiɛweɣ am wuccen n tidet: Uuuuuuuuuuuuuuuu…

Ssebt 22 tuber, ɣef 23:44

Taṣebhit-a yemmeslay-iyi-d Sandro ɣef wugur n unqas n umḍan n wid i dyettlalen di tmurt n Ṭṭelyan. Netta yettwali sseba n waya d adabu imi ur yettɛawan ara yerna ur yessebɣas ara imdanen akken ad d-arwen. Yuɣal daɣen ikemmel yexdem-as tasleḍt i wugur n “lewḥuc imeẓyanen”, neɣ ayen umi qqaren: arrac ineqqen [113]
imerrawen-nsen d wayetmaten-nsen d yimdukkalnsen. Di taggara yenna-yi-d : “Asefti di tarrawt am win ixeddmen di lexṣara, dderya amzun d tigawin⁹ n lburṣa, ulac win i tent-yettaɣen mi ara yader watug-nsent. Ass-a ulac wid i yettaɣen awal n lpap i inehhun ɣef tarrawt acku tarrawt ad sen-d-tesqam ɣlayet yerna ɣur-s aṭas n yimihiyen, ma d lfayda drus tesɛa”.

Tidet n Stefania Massaro

Anwa i d Amedeo n tidet ? Aha ata yir asteqsi ! Ɛni sin n yimdanen i yellan degs, yiwen n tidet wayeḍ n lekdeb ? Sɛut leɛqel, yiwen n Amedeo kan i yellan: Amedeo-nni yessewhamen, win akken iyi-iɛecqen i ɛecqeɣ daɣen nekki. Yiwen n wass ɣriɣ yiwet n tbadut d tameẓyant maḍi ɣef tayri, ata wamek i yura deg-s: Tayri d win

9 Tigawin « actions » s tefransist, deg uḍris أ سهم

[114]
neɣ tin ara yefken iman-is d asfel. Amedeo isebbel kra yellan ɣef lǧal-iw. Ɣef lǧal-iw yeǧǧa tamurt-is d tutlayt-is. Yeǧǧa daɣen idles-is d yisem-is akked ccfawa-s. Yewwet s wayen akk i yezmer akken ad iyi-yessefreḥ. Ɣef lǧaliw yelmed taṭelyanit, iḥemmel asewwi n yiṭelyaniyen, ɣef lǧal-iw daɣen isemma i yiman-is Amedeo. S tin n tewzel: Amedeo yuɣal d aṭelyani i wakken ad iyi-yessefreḥ. Amnet-iyi, fiḥel ad tqarnem ger teqsiḍt-iw akked Amedeo d teqsiḍt n tayri (love story) n Erich Segal!

-…?

Ɣur-i xemseṭṭac n yiseggasen, nekk d taxeddamt deg yiwet n tkebbanit n tmerrit yella deg umraḥ n Republica. Seg zik-iw ḥemleɣ kra n tɣawsa yesɛan assaɣ akked usafer. Asmi lliɣ d tameẓyant, sufreɣ ɣer waṭas n yimukan nekk akked gma Roberto d yimawlan-nneɣ baba akked yemma. Ar ass-a ugiɣ ad ttuɣ tirza i nexdem ɣer Ṣṣeḥra, dɣa d tin akk iyi-iɛeǧben s waṭas. Ɛeǧben-iyi s waṭas yimucaɣ, uɣaleɣ ḥemleɣ-ten am wakken i iḥemmel lṭufan tabbuct n yemma-s. Asmi i nekker ad nuɣal ɣer Ruma, rriɣ-tt i yimeṭṭawen, bɣiɣ ad qqimeɣ din i lebda am wakken i texdem Isabelle Eberhard.

Ixeddim-iw di tkebbanit n tmerrit ur iyi-iḥeṛṛem ara akken ad xedmeɣ lxiṛ i medden, imi yal dduṛt sselmadeɣ-asen baṭel tutlayt taṭelyanit i yiminigen.

-…?

Ih, cfiɣ fell-as mliḥ. Ẓriɣ-t yeqqim deg umkan amezwaru, yettmuqul-d ɣur-i, netta akken yettḥessis i wayen i d-qqareɣ. Amedeo, yesseḥres mliḥ ɣef temsirin. Ur ẓriɣ ara i wacu iyi-d-yesmekta s Ṣṣeḥra, yerna yessewhem-iyi wamek i d-yettarra ɣef yisteqsiyen-iw s leɣṣeb:

[115]
- Melmi d-tusiḍ ɣer tmurt n Ṭṭelyan?

- Ɣur-i aggur-aya.

- Tlemdeḍ taṭelyanit di tmurt-ik?

- Ala.

Seg wasmi bdiɣ sselmadeɣ taṭelyanit i yiberraniyen, di leɛmeṛ-iw ẓriɣ anelmad iqefzen am Amedeo. Tella daɣen yiwet n taluft tesɛa azal, ilaq ad tt-id-ḥkuɣ: Ddurt kan i iɛeddan segmi t-ssneɣ, yusa-yi-d di lemnam amzun akken lliɣ di Ṣṣeḥra zdaxel n uqiḍun, qqimeɣ deg yirebbi n yiwen n urgaz yeffren udem-is s uɛjaṛ.

Refdeɣ allen-iw ɣur-s, nniɣ-as: “ Valentino ameɛzuz !”; netta yerra-yi-d: “Nekk mačči d Valentino !”. Ɛeddaɣ kkseɣ-as aceṭṭiḍ-nni yeffren udem-is, walaɣ udem n Amedeo, yekker imiren yebda yessudun-iyi s leɛqel, nekk ḥusseɣ i yiwen n leḥmu d aqesḥan amzun akken d lǧetta-w i yersen ɣef ṛṛmel yeḥman deg uzal qayli. Acḥal i feṛḥeɣ ! Mennaɣ limer ad tdum targit-nni i lebda. Azekk-nni mi tmlaleɣ snemreɣ-t ɣef tqemmuct iyi-d-yefka deg yiḍ-nni iɛeddan.

Ɛeddaɣ imiren ḥkiɣ-as-d targit i urgaɣ akken i tella s lekmal-is, mi fukeɣ ameslay yenna-yi-d: “Acḥal i yelha mi ara teffeɣ targit ɣas alukan kra deg-s kan i yeffɣen”. Nniɣ-as: Tqebleḍ ad nṛuḥ ɣer Ṣṣeḥra ad neqqim weḥdnneɣ deg uqiḍun ad nkemmel i wayen i d-yegran deg targit-nni ? Yenna-yi-d: Nekk ḥemmleɣ ad ffɣent tirga-w s leɛqel mačči ɣef tikkelt, d lmital icaḍ-iyi ma sudneɣ-kem tura akken ad amneɣ belli serseɣ aḍar-iw di targit-im.”

Iɛedda imiren, yeṭṭef afus-iw yessuden-it, umbeɛd yeger-iyi iɣallen s yiwet n leḥnana ur yezmir ad d-iweṣṣef yiwen. Kra n wussan kan mbeɛd, tuɣal texxamt-iw d aqiḍun, teffeɣ targit-iw…

-…?

Ḥettmeɣ-as i Amedeo ad d-yass ad yezdeɣ ɣur-i deg uxxam-iw i d-yezgan deg umraḥ n Vittorio. Di tazwara yekkukra, ɣer taggara yuɣal yeqbel. Acḥal d tikkelt iyi-d-tusa tikti akken ad beddleɣ tamezduɣt, ad ǧǧeɣ amraḥ n Vittorio, d ayen ɛyiɣ
seg tɛessast-nni n tewwurt Benedetta. Nettat tettḥawal lehduṛ d uqejjem, yerna tekreh-iyi seg wasmi lliɣ d tameẓyant. Tezga tettarra-d fell-i kra n twaɣit yeḍran di lbaṭima. Teqqar-iyi-d, d kemm i yettṣunin di nnaqus akken ad tsedɛeḍ imezdaɣ ; neɣ : d kemm i yettaǧǧan tawwurt n usansur teldi, amzun akken ala nekk i yellan d taqcict tameẓyant deg umraḥ n Vittorio !

Kerheɣ daɣen aselmad-nni umi qqaren Antonio Marini, yuɣal fell-aɣ d aǧadarmi, segmi ara d-yekker netta d awelleh d usendeh n yimdanen, yezga iferreq tibratin n leɣramat ɣer yal tama. Ur zmireɣ ad freɣ ɣef ḥed dakken ur tris ara ɣef wul-iw tǧaret-iw Elisabitta Fabiani. Taɛeggunt-agi ur nettsetḥi ur nettneḥcam, tefka i uqjun-is isem-nni ttqeddisent tlawin “ Valentino”. Iḍ kamel netta ad yesseglaf fellaɣ amzun d uccen n lexla mi ara yeskiɛiw. Yiwet n tikkelt, tenna-yi-d : Kemm tesɛiḍ ṛṛasizm. Ṛuḥ tura ad tfehmeḍ ! S kra n win ara idafɛen ɣef uzref-is di tmurt-a, ad t-rren d aṛasist ! Wis kan amek ur dtenni ara d kemm i yesnejlan aqjun-iw ? Di teswiɛt-a ur d-tenni kra.

-…?

Ẓriɣ dakken Amedeo yessen taṭelyanit xir n yiṭelyaniyen imi ɣur-s leḥṛaṛa d lebɣi akken ad tt-yelmed. Aṭas i yenwan d nekk i yellan d sseba akken ad teḍṛu lmuɛǧiza-agi. Amedeo, weḥdes i yeqqaṛ, icaḍ-iyi ma nniɣ-awen-d tabibṛunt i yasyessawal i usegzawal Zingarelli ! S tidet, teḍṛa yid-s am lṭufan mi ara itteṭṭeḍ seg uyefki n yemma-s acḥal n tikkal deg ass. Mi ara yeqqar, yeqqar s leɛyaḍ akken ad iseggem anṭaq-is i yimeslayen, yerna daɣen ur t-yettɣiḍ ara lḥal mi ara s-d-sseɣtiɣ ayen ideg yeɣleḍ. Ur iɛeddez ara i unadi deg usegzawal akken ad yefhem awalen iweɛṛen. S tidet, itteṭṭeḍ yal ass seg tṭelyanit.

-…?
Mbeɛd tlata n wagguren segmi i nemyussan, nger-d akken ad nezweǧ. I wumi ara neṛju ugar? Netta iḥemmel-iyi, nekk daɣen ḥemmleɣ-t. Qbel ad nezweǧ yessuterd seg-i Amedeo dakken ur testeqsayeɣ ara ɣef wamek yella zik. Ar tura ttmaktayeɣ-d ayen akken iyi-d-yenna: “A taɛzizt, ccfawa-w am usansur yerrẓen, izri am ubulku yegnen, ɛiwen-iyi akken ur t-id-ssakayeɣ ara, akken ur d-tteffayent ara tqucac-is yecban Ǧahennama”. Nekk nniɣ-as: “A Amedeo aɛziz, nekk mečči d izri ay bɣiɣ ɣur-k, bɣiɣ amha akked yimal.” Armi d tura i ldiɣ allen-iw i wakken ad waliɣ tidet: Ziɣen ur ssineɣ ara Amedeo! Acu i yella uqbel ad d-yass ɣer Ruma? Ayɣer i yeǧǧa tamurt-is? Ayɣer i yextar Ruma? Acu i yeffer di ccfawa-s? Acu n lbaḍna yellan deffir n ujafjef yezgan fell-as?

Yella wayen ur fhimeɣ ara seg-s, ayen akken yeffren tudert-is taqdimt uqbel ad tissineɣ, ahat ɣef waya i t-ɛecqeɣ. Acḥal i tecbeḥ tayri mi ara myussanen wid yemḥemmalen, mi ara ɣuṣṣen akken deg lebḥeṛ n leɛceq war ma fkan-asen azal i ttfaṣil n tudert-nsen, neɣ i umesteqsi-nni d uḥettec ɣef ttfaṣil n tudert i digellun s ɛeyyu.

Setɛerfeɣ dakken assaɣ yellan gar-aneɣ ur yeffil ara akkin i umnar n umyussan iɣef yebɛed ɛeyyu d layas. “Leɛceq d asenduq yeččuren d tunṭicin” am wakken i yella deg yiwet n tezlit icebḥen. Kra akken n yimeɛcaq ḥemmlen ad issinen kulci ɣef win akken i ɛecqen. D ta dɣa i d-lɣelṭa-nsen, imi aya yesnusay s lɛejlan tacemmaɛt n tayri. Win iɛecqen s tidet, ur d-ikeččef ara iman-is s lekmal. Teẓram ayɣer i ssewhamen yimucaɣ, ayɣer i zgan ɛeǧǧben-asen i medden? Acku xedmen leḥjab i wudmawen-nsen. Leḥjab d sser n trebbanit! S kra n wayen yessewhamen teṭṭafar-it tbaḍnit. Ttɣiḍent-iyi temdukkal-iw d tullasnniḍen mi ara sent-sleɣ qqarent: “Nekk ssneɣ mliḥ argaz-iw, nekk ttɛassaɣ axḍib-iw, allen-iw zgant fellas.
! ”. Taswiɛin ttḥireɣ ɣef wassaɣ i yesɛa leɛceq am wagi akked tsestant n yimsulta d yisteqsiyen-nsen ?

Tidet kan, nekk kerheɣ aḥettec ɣef ttfaṣil lkerh ur nesɛi lmital. Acku d ttfaṣilagi n tudert i yaɣ-yettagin ad nargu neɣ ad nessugen.

-…?

D tidet Amedeo ur iḥemmel ara izri. Yiwet n tikkelt yenna-yi-d: “Izri am ṛṛmel iteddun, d taqfet iseg ur yezmir ad d-yessenser win teṭṭef. Amedeo yessewham am Ṣṣeḥra. Ṣṣeḥra mačči d ayen isehlen ad yissin umdan lesrar-is. Yiwet n tikkelt tenna-yi-d yiwet n temɣart n tmurt n Nijer kra n yimeslayen i yuɣaleɣ ɛellqeɣ deg yimeẓẓuɣen-iw am tmengucin: “Ḥader i as-tettakeḍ laman i umnir n Ṣṣeḥra, netta icuba ɣer Yiblis ad t-yexzu Rebbi ineɛl-it. Ṣṣeḥra a yelli ur tḥemmel ara wid yessumɣuren iman-nsen. S kra n win yerran iman-is yessen lesrar n Ṣṣeḥra, yerju acu d-iteddun ɣur-s, ad yemmet seg fad. Ihi Ṣṣeḥra a yelli, tḥemmel ala wid yessamẓayen iman-nsen”. Kra n yiseggasen aya ɣer deffir, ssneɣ yiwen n uḥewwas n Islanda, yemmeslay-iyi-d ɣef yiwet n tɣawsa iyi-yeswehmen aṭas.

Yenna-yi-d ɣur-sen, iṣeyyaden ur ssinen ara ad ɛummen; acku ẓran belli leslak seg uɣraq ur yeqqin ara ɣer tmussni n lɛum maca leslak yeqqen ɣer usteslem d tiɣin n wawal i lebḥer. Ihi ulac amgirred ger lebḥer akked Ṣṣeḥra.

-…?

Ur ssetḥaɣ ara imi ur ssineɣ ara mliḥ Amedeo, ɣas akk iseggasen-nni i sɛeddaɣ yid-s. Amedeo d yiwet n tirza yeččuren d tunṭicin yessewhamen, yezga yettili yids umaynut, amaynut ur ssineɣ uqbel. Xedmeɣ aṭas akked yiḥewwasen n yal tamurt di dunnit, ufiɣ-d kifkif-nsen akk. Lɛib i sɛan, akk-nsen reɣben ad walin kra yellan d taɣawsa di kra kan n wussan. Acḥal d tikkelt i ten-nhiɣ ad ilin d iṣebbaren, ur ɣeṣṣben ara. Tikli icebḥen d lmuḥal tettfakka, acku tettawi yid-s lweɛd n tikli
tamaynut ara yebdun mbeɛd. Amzun d timucuha n Cahrazad ur nettfakka, timucuha i yezgan beddunt, ur sɛint taggara.

-…?

Seg wasmi ssneɣ Amedeo, netta yuḍen lemɛedda-s, mkul leɛca uqbel ad yeṭṭes, yettawi-d aṭas n lweqt netta deg ubduz-nni-nneɣ ameẓyan. Yeẓra-d aṭas n yimejjayen, maca yugi ad yeḥlu. S kra n umejjay iɣer ara iṛuḥ, ad as-d-yini: Lemɛedda-k ur tt-yuɣ wayra ! Di leɛwayed-is, yal iḍ mi ara iɛeddi ɣer ubduz, yettawi yid-s yiwet n temseklest tameẓyant yecɛulay-itt akken ad isel i lmusiqa.

Yenna-yi-d, s yes i ttekkseɣ leqṛiḥ n uqerruy-iw, yerna tesettuy-iyi leqṛiḥ n yiẓerman-iw. Ɣṛiɣ deg yiwet n tesɣunt tussnant yiwen n yisalli, nnand deg-s dakken amejjay Ibn Sina yettdawi imuḍan-is s lmusiqa. Amedeo yettjafjaf seg teswiɛt ɣer tayeḍ. Ur t-steqsaɣ ara akken ad iyi-d-yini d acu i tyessexlaɛen di tirgas acku am wakken i as-yenna deg wawal-is yiwen n umyaru afṛansis: “Ajafjef d ṭṭaq iseg d-ikeččem yizri ɣer tlaba n umakur”.

-…?

Sliɣ-as acḥal d tikkelt mi ara igen, iheddeṛ s wawalen ur frihen ara. Yiwet n tikkelt yedduqes-d seg yiḍes, walaɣ-t yexleɛ yettergigi, yeqqaṛ: Beǧa, Beǧa, Beǧa ! Walaɣ tawenza-s tseqqa d tidi amzun akken yerwel-d seg Ǧahennama. Azekk-nni ṣbeḥ, ḥaca kan i d-yekker seg yiḍes, steqsaɣ-t ad iyi-d-yini d acu i d lmeɛna n “Beǧa” awal i yezga ibedder-d mi ara yettjafjaf. Netta yugi ad iyi-dyerr s wawal, d axeẓẓer iyi-d-ixeẓẓer s wallen-is amzun akken yebɣa ad iyi-dyesmekti s lemɛahda i as-fkiɣ uqbel ad nezweǧ: Izri am ubulku, ḥader i yastettekseḍ aɣummu i yimi-s ! Seg yimir, yeqqim wawal “Beǧa” deg wallaɣ-iw akken ur t-fhimeɣ ara. Ɛerḍeɣ ula ad nadiɣ fell-as anda-nniḍen maca ur d-ufiɣ ara lmeɛna-ines. Steqsaɣ ula d kra akken n waɛraben seg yimectariyen n tkebbanit n tmerrit ideg xeddmeɣ, maca ur ssinen ara lmeɛna-ines.

[120]
Ala, nekk ad d-iniɣ ur yelli ara kra n wassaɣ ger tmenɣiwt n Lorenzo d unejli n Amedeo. Nniɣ-t-id, ad t-id-ɛiwdeɣ : Amedeo yexḍa i twaɣit-a n tmenɣiwt, ur yesɛi acu ara t-yawin ad tt-yexdem. Ur yelli ara Ugladyatur d amdan ḥemmlen yimezdaɣ n lbaṭima, aya ulac win ur neɛlim ara s yes. Ulac win ur yeqqubeḥ, ur yeǧǧi ḥed yerna di leɛmeṛ yessuter smaḥ seg yiwen. Ur yelli d lmukun ad tesbubbem taluft ɣef Amedeo am akka. Ruḥet steqsit imezdaɣ n umraḥ n Vittorio ad twalim acu ara wen-d-inin fell-as. Imiren ad teẓrem acḥal i meḥbub Amedeo ɣer yimdanen. Ulac anwa ur iɛawen, yerna ur yeṭṭammaɛ seg ḥed akken ad as-dyefk kra. D amedya, yewwet lmeǧhud-is armi i iqenneɛ ibengladaciyen akken ad ceyyɛen tilawin-nsen ad ɣrent.

S tmara i yessaweḍ iqenneɛ-iten akken ad serḥen i tlawin-nsen ad ṛuḥent ɣer uɣerbaz. D netta i sent-yefkan tagnit i tlawin-a akken ad ttemlilint, ad mbadalent ameslay. Yufa-yasent-id sseba i s ara d-ffɣent seg yixxam-nsent, ideg ttwaḥebsent. Aɣerbaz d netta kan i d tifrat akken ad yettwakkes lekmin ɣef teqcicin tibengladaciyin. Aṭas seg-sent messakit i turez lɣerba. Smenyifent ad qqiment di Ṭṭelyan acḥal d aseggas wala ad rzunt ɣer tmurt-nsent, imi ɣlay ubeyyi n tmesriffegt. Aṭas seg yibengladaciyen rezzun ɣer tmurt-nsen abrid i xems ssnin neɣ kter. Ameslay d lɛali-t, yettekkes leḥzen d tteqlaq akked lxiq, yerna yesettuy leɣyab n wid ɛzizen. Irgazen ibengladaciyen ṭbiɛa-nsen diri-tt, nutni n yiman-nsen kan amzun akken di Daka i ttidiren. Učči-nsen ala ṛṛuz, llebsa-nsen d iselsa n Bengladac, ttnezzihen isura n tmurt-nsen deg tesfifin n ubidyu i d-ttaɣen. Acḥal d tikkelt i as-nniɣ deg ul-iw : Ma d tidet wigi di Ruma i ttidiren ?

[121]
Ur ẓriɣ ara anda d-yegra, ugadeɣ yella kra i t-yuɣen. Nudaɣ fell-as di yal amkan, ar tura mazal-iyi nekk ttnadiɣ, mennaɣ ur t-yuɣ wayra. Aṭas n yisteqsiyen i dyettasen ɣer wul-iw ɣef unejli n Amedeo d twaɣit n tmenɣiwt i as-d-sbubben. Nekk ɣur-i assirem akken ad d-iban, yerna ttwaqenɛeɣ belli yexḍa i twaɣit-a. Gulleɣ ar d ḥamiɣ fell-as arma d taggara.

Askiɛew wis tesɛa

Lḥed 04 yunyu, ɣef 22:33

Nekk d lṭufan, uḥwaǧeɣ ayefki yal ass. Tutlayt taṭelyanit d nettat i sɛiɣ d ayefkiw. Stefania d tudert-iw, d nettat i d amha, d nettat i d imal. Ḥemmleɣ Stefania acku tḥemmel tudert. Ɛecqeɣ ccfawa-s zeddigen ur nesɛi ajafjef. Bɣiɣ ad iyiyenṭeḍ waṭṭan-is : Aṭṭan n tudert, aṭṭan n tayri, aṭṭan n yimal d waṭṭan n uskiɛew n lfeṛḥ. Uwuuuuuuuuuuuu…

Letnayen 17 unbir, ɣef 23:57

Aṭas seg yimdanen i yettwalin ixeddim-nsen am akken d lɛuquba i tenyettḥazen yal ass. Nekk ixeddim-iw d tasuqilt, ixeddim i ḥemmleɣ s waṭas. Tasuqilt cubaɣ-tt ɣer tikli di lebḥer seg lmeṛsa ɣer wayeḍ. Taswiɛin qqareɣ i yiman-iw, nekk d amserwal ifazen : Zeggreɣ i tlisa n tutlayt akken ad d-awiɣ igerrujen n wawalen d tektiwin d tugniwin akked tenɣumnayin¹⁰.

Laṛebɛa 29 cutember, ɣef 23:09

Meskint Stefania tetqelleq fell-i, tenwa uḍneɣ lemɛedda-w. Nekk lemɛedda-w ur tt-yuɣ uma d kra, aɣbel i sɛiɣ d lemɛedda n ccfawa-w yugin ad teffeẓ mliḥ ayen.

10 Bouamara Kamel, amawal n tunɣuyin n tesnakyest, tiẓrigin HCA, Lezzayer, 2007, sbt 59.
yak ččiɣ uqbel ad d-aseɣ ɣer Ruma. Ccfawa am lemɛedda swa swa i temmug, seg teswiɛt ɣer tayeḍ tessalay-iyi-d iriran. Ttarraɣ-d imektiyen n yidammen yettagin ad ḥebsen tazla. Leqriḥ n lemɛedda nekk uḍneɣ-t di ccfawa-w, wis ma tella kra n ddwa ? Ih : D askiɛew ! Uuuuuuuu……

Lḥed 09 meɣres, ɣef 23:17

# Kfiɣ taɣuri n wungal n Amin Meɛluf “Léon Afriqi”¹¹.

Ɛawdeɣ-as taɣuri i tseddartagi aṭas n tikkal armi i uɣaleɣ ḥefḍeɣ-tt: “ Nekk d Ḥassan ben Muḥemmed Lwezzan. D nekk daɣen i d Jean-Léon n Midisis, xetneɣ s ufus n uḥeffaf, ttwaɣeḍseɣ s ufus n lpap. Nekk ass-a ssawalen-iyi Afriqi. Acu kan tamurt-iw ur telli d Tafriqt, ur telli d Luṛup, ur lliɣ seg tmurt n Waɛraben. Ssawalen-iyi daɣen Aɣernaṭi neɣ Afasi, neɣ Azeyyani, ma d nekk ttwaliɣ imaniw ur sɛiɣ la tamurt la tamdint, la taqbilt iseg d-usiɣ ; nekk d amsebrid kan “.

Acḥal i yelha mi ara yesseɣres umdan leqyud n tmagit i yaɣ-yettawin ɣer twaɣit ! Menhu-yi nekk ? Menhu-t winna ? Menhu-ken kunwi? Aha atta yir isteqsiyen ur nesɛi lmeɛna.

Lexmis 18 unbir, ɣef 22:51

¹¹ Léon l’Africain.
Tefṛeḥ aṭas Stefania segmi i tebda tesselmad tutlayt taṭelyanit i tlawin tibengladaciyin. Iḍelli tenna-yi-d s nnecṛaḥa: “Akka ɣer zdat ad d-neslal i tikkelt tamezwarut tiddukla n tlawin tibengladaciyin dagi di Ṭṭelyan ! “ Nniɣas: “Nekk ur kem-wufqeɣ ara ɣef tikti-ya !” Tɛedda umbeɛd teḍṣa-tt-id, tennad: “Ɛni ur tecfiḍ ara ɣef yimeslayen yenna umedyaz afṛansis Louis Aragon : Tameṭṭut d imal n urgaz (la femme est le futur de l’homme).” Nekk nniɣ-as : “Ɣer zdat ad semmiɣ i yiman-iw amexlul n Stefania !” Ḥemmleɣ Stefania, acku d nettat i d imal-iw.

Lexmis 02 furar, ɣef 23:13

Bdiɣ ass-a taɣuri deg udlis n Emile Cioran i yeččuren d timenna yuḥwaǧen axemmem alqayan akken ad tent-yefhem yiwen, am wanda akken yenna: “Ur nzeddeɣ ara di tmurt maca di tutlayt”. I nekk, wis ma d tutlayt taṭelyanit i d tamezduɣt-iw tamaynut ? Uwuuuuuuuuuuuuuuuuu…

Ssebt 24 tuber, ɣef 22:45

Tugi akk ad teɛyu Stefania deg usaru n “Ccix” ideg d-yurar unaẓur Rudolph Valentino. Mi ara tettferriǧ deg-s, acḥal d tikkelt i ttwalaɣ tettru mi ara dseknen kra n usayes yesseḥzanen deg usaru-ya. Ahat d amekti i d-tettmektay baba-s i yečča lbir n lpiṭrul di Ṣṣeḥra n ·Libya, acḥal n yiseggasen tura fell-as. Baba-s yella d umusnaw deg unadi ɣef lpiṭrul. Stefania tettwali dakken baba-s iṛuḥ d asfel n wawal amcum : “Amusnaw”. Nettat tezga teqqar deg wawal-is : “Ṣṣeḥra ur treḥḥem ara imdanen yessumɣuren iman-nsen fell-as”.

Lexmis 24 yunyu, ɣef 22:57

[124]
Mazal yettuɣal-iyi-d ujafjef-nni amcum. Ṣbeḥ-a, tenna-yi-d Stefania dakken iḍ iɛeddan ɛeyḍeɣ acḥal n yiberdan, ttadreɣ-d isem n “Beǧa”; mebla ccek “Behǧa” i tebɣa ad tini nettat. Nekk ur bɣiɣ ara yakk ad as-d-mmeslayeɣ ɣef ttfaṣil yerzan ajafjef-iw. D acu n lfayda i sɛiɣ ma ttekkaɣ-tt deg turart n ujafjef? Nekk ccfawa-w tejreḥ, tettqiṭṭir d idammen. Ilaq-iyi ad qqdeɣ leǧruḥ n yizri iman-iw kan. Ula d lfuttuḥ ulac, Behǧa tettas-d ɣur-i ala deg ujafjef, tettas-d tettel di lekfen yumsen d idammen! Ah a lǧerḥ-iw ineddfen, yugin ad yeḥlu! Ur ufiɣ acu ara yi-d-yefken ṣṣber, ala askiɛew: Uwuuuuuuuuuuuu….

Lḥed 30 meɣres, ɣef 23:48

Ṣbeḥ-a ɛawdeɣ-as taɣuri i wungal-nni icebḥen n Ṭaher Ǧaɛut “Asnulfu n Ṣṣeḥra”.¹² Ḥebseɣ aṭas n lweqt mi d-wwḍeɣ ɣer tefyirt-a: “Imdanen iseɛdiyen ur sɛin leɛmeṛ, ur sɛin ccfawa. Nutni ur uḥwaǧen ara izri”. Ayen i d-yeqqimen seg yiḍ-a, ad t-rreɣ i uskiɛew ahat ad afeɣ ṣṣber: Uwuuuuuuu……..

# Tidet n Ɛebdella ben Qeddur

Ayɣer i isemma i yiman-is Amedeo? D wa i d asteqsi iyi-iḥeyren. Netta isemis n ṣṣeḥ Ḥmed, d isem yesɛan ccan acku d yiwen seg yismawen n Nnbi, yettwabderd di Leqṛan akked Linǧil. Tidet kan, nekk kerheɣ wid yettbeddilen ismawen-nsen neɣ wid inekṛen laṣel-nsen. D amedya, nekk isem-iw Ɛebdella, ẓriɣ dakken isema yuɛer-asen i yiṭelyaniyen akken ad t-id-neṭṭqen, maca ɣas akka nekk greɣ-d lemɛahda, madam mazal-iyi ddreɣ, ur ttbiddileɣ ara isem-iw s wayeḍ. Nekk ur bɣiɣ

¹² L’invention du désert.
ara ad ɛaṣiɣ imawlan-iw iyi-yefkan isem-iw, Rebbi Ṣebḥanu iweṣṣa-yaɣ ɣef ṭṭaɛa n lwaldin. Ma d wid i ten-iɛuṣan ddnub-nsen d ameqqran rnu-t ɣer tmenɣiwt d zzna akked cchada n ẓẓur d wučči n wayla n yigujilen. Aṭas seg yiṭelyaniyen i ssneɣ i iɛerḍen ad iyi-qenɛen akken ad beddleɣ isem, sumren-iyi-d akeyya kra n yismawen am: Alessandro, Francesco, Massimiliano, Guido, Mario, Luca, Pietro,…atg. Maca nekk ugiɣ ad beddleɣ isem.

-…?

Mačči ɣer da i yeḥbes wugur, llan kra ufan-d yiwen n ttawil i yetwasnen mliḥ dagi di Ruma. Amek xeddmen, tteksen-asen i yismawen-nsen amur n tazwara neɣ n taggara; ula d nekk llan wid iyi-yessawalen “Ɛebd” neɣ “Llah”! Ilmend n waya, ssutreɣ aṭas smaḥ seg Rebbi, ala netta kan i izemren ad aɣ-yeɛfu ddnubat-nneɣ, netta ur yettsemmiḥ ara ala i wid icerken yes-s. Seg wakken s tmara i ṭṭfeɣ imaniw akken ur d-sebganeɣ ara reffu i rfiɣ fell-asen. Sfehmeɣasen-d dakken Imdanen meṛṛa, ula d lanbiya akked yimceyɛen akk-nsen d aklan n Rebbi. Ma d isem-iw nekk ur yesɛi ara assaɣ akked waklan-nni n zik yettnuzun di leswaq ladɣa di tallit n Kunta Kinte. Akka i d-ufiɣ iman-iw ger sin n yiḥǧuǧa n tmes: Yama ad ttwaṭṭfeɣ deg teqfet n ccirk ad aɣ-yenǧu Rebbi yal mi ara sleɣ i lebɛaḍ yessawal-iyi-d “Llah”! Neɣ ad daɣen ad ṣebreɣ i lihana n wid iyi-yessawalen “Ɛebd”! Di taggara ufiɣ-d tawwurt akken ad d-ffɣeɣ seg temseḥṣelt-agi. I d yellan d sseba n tifrat d amdakkel-iw amaṣri umi qqaren Mitwalli. Yenna-yi-d dakken ɣur-sen di Maṣer, ssawalen “Ɛebdu” i wid meṛṛa yesɛan ismawen ibeddun s “Ɛebd”, am: Ɛebderreḥman, Ɛebdelkrim, Ɛebdlqader, Ɛebderraḥim, Ɛebdlǧebbar, Ɛebdlḥakim, Ɛebdssabur d Ɛebdessamiɛ. Qebleɣ tifrat-agi iyi-d-yefka Mitwalli akken ur ɣelliɣ ara deg uguren i d-bedreɣ yakan. Acu kan sḥasfeɣ aṭas imi mazal ttwaliɣ wid i yefkan i yiman-nsen ismawen yumsen s ccirk akked lekfer, am wakken yexdem Iqbal abengladaci.
Wagi, nniɣ-as acḥal d tikkelt dakken yecrek s Rebbi imi isemma i yiman-is “Amir Allah”. “Amir Allah” d ta i d tajaṛa-s, anamek-is yisem-a : “Ageldun n Rebbi”. Limer di yessen taɛrabt, ad d-yawi s lexbar dakken ulac lxilaf ger “Amir Allah “ neɣ “Ageldun n Rebbi” akked “Amir ɛala Llah” neɣ “Ageldun ɣef Rebbi” ! Ad ak-yexzu Rebbi a Cciṭan ineɛl-ik !

-…?

Nekk d lmuḥal ad beddleɣ taglimt-iw, ur ttbeddileɣ ara ddin-iw neɣ tutlayt-iw. Ayen yebɣun yeḍru yid-i ur ttbeddileɣ la tamurt-iw la isem-iw. Nekk zgiɣ ttzuxxuɣ s yiman-iw mačči am yiminigen-nni yettbeddilen ismawen-nsen akken ad senɛeǧben i yiṭelyaniyen. Ma neddem-d seg-sen amedya, yella utunsi-nni i ixeddmen di rrisṭura umi qqaren “Luna” i d-yezgan di tmersit n Tirmini. Netta isem-is n tidet “Muḥsin” maca isemma i yiman-is, neɣ semmanas wiyaḍ “Massimiliano” ! Wigi bɣan kan, wama yenna-d Rebbi Ṣebḥanu di Leqṛan : “Ur k-qebblen ara wuwdayen d yimasiḥiyen alamma tetebɛeḍ ddinnsen”, sadaqa Llah Lɛaḍim. Nekk ur yettawi ara wul-iw kra n win inekṛen laṣelis. Tesnem taqṣiḍt-nni n uɣyul asmi i t-steqsan anwi i d baba-s, netta yennayasen d aserdun i d xali ? Neɣ tecfam ɣef temɛayt-nni i d-ttawin ɣef tgerfa asmi i tebɣa ad tɛaned tikli n tsekkurt tufa-d ur tezmir ara, mi teɛreḍ ad teddu tikli-s n zik tufa-d iman-is tettu-tt?

-…?

Ḥmed d mmi-s n lḥuma-w, ssneɣ-t nnetta, ssneɣ daɣen tawacult-is. Gma-s ameẓyan Farid yella d amdakkel-iw, akken i neɣra deg uɣerbaz, akken daɣen i nurar asmi nella meẓẓiyit. Ḥmed d amdan ḥemmlen medden, ttqadaṛen-t akk di lḥuma. Leɛmeṛ-iw ẓriɣ-t yennuɣ akked ḥed-nniḍen, ɣas ma yezga yettekkar yimenɣi ger warrac n lḥuma-nneɣ d lḥumat-nniḍen i d-iqeṛben. Amenɣi-yagi ger lḥumat d yiwen n wansay isaɣen s waṭas di Lezzayer Tamanaɣt. Lmeḥna n Ḥmed tebda asmi temmut texḍibt-is “Behǧa” yellan d taǧaret-is di lḥuma.
iḥemmel-itt seg wasmi yella d ameẓyan ayen i t-yeǧǧan ad tt-yexḍeb ɣef zik, yuyes melmi ara myezwaǧen. Acu kan yeḍra wayen yeḍran.

Imi tt-id-bedreɣ, “Behǧa” daɣen d isem n temdint n Lezzayer.

-…?

Ywen n wass truḥ Behǧa ɣer uxxam n uletma-s yellan di Bufarik. Mi akken dtuɣal, ḥebsen-d yirebraben lkaṛ ideg d-tedda. Irebraben, zlan kra d-yeddan deg lkaṛ-nni, ǧǧan ala tiqcicin tilmeẓyin. Teɛreḍ Behǧa ad sen-d-terwel i yimcumen-a akken ad teslek ur ttɛeddayen ara ɣef lḥeṛma-s, mi teɛreḍ ad terwel, nutni smaren fell-as aɛbaṛ n rrṣaṣ, nɣan-tt. Ur yeqbil ara Ḥmed ayen akka iṣaren, yuɣal yeɛzel iman-is deg uxxam yebɛed ɣef tmuɣli n yimdanen armi i teɛṛeq lǧeṛṛa-s ula i yimezdaɣ n lḥuma.

Llan wid i yenwan yekcem ɣer lɛesker akken ad d-yerr ttar deg yimselḥen islamiyen yenɣan taxḍibt-is, llan wid i as-yennan yuli ɣer udrar, yedda akked yimselḥen akken ad d-yerr ttar di ddula. Llan daɣen wid i as-yennan yeɛzel imanis ɣef lɣaci, yedda akked yiwet n terbaɛt n yixuniyen, yettidir yid-sen di Ṣṣeḥra, yesbur aɛjar ɣef uqeṛṛuy-is am wakken xeddmen yimucaɣ.

Llan ula wid i asyennan yemxel, yuɣal iteddu ɛeryan deg yiberdan. Yiwen seg lǧiran-is yeggul dakken iwala-t deg tmersit n tmacint n Ɛennaba, yeɛqel-it mi yuli ɣer tmacint ara iṛuḥen ɣer Tunes. Ur ẓriɣ ara i wacu ur ṛuḥen ara ɣer tilibizyu yimawlan-is, akken ad nadin fell-as di tedwilt-nni mechuṛen umi qqaren “wa kullu cay’ mumkin”.

Yiwet n tikkelt steqsaɣ xalti Faṭma Zzehra yemma-s n Ḥmed, sutreɣ seg-s ad iyi-dtini anda yella. Nettat terra-yi-d s tewzel n umeslay: Yeffeɣ ! Awal “yeffeɣ” ɣurneɣ, yesɛa aṭas n yinumak : Yeffeɣ i lɛeql-is ; yeffeɣ seg Lezzayer ; yeffeɣ i lqanun ; yeffeɣ i ṭṭaɛa n lwaldin ; yeffeɣ i ubrid n Rebbi. Ula d nekk ur uṣireɣ ara deg-s s usteqsi-w, nniɣ-as deg ul-iw, axir ur as-ttekseɣ ara aɣummus i lbir am wakken yella di lemtel…

-…?

[128]
Ẓriɣ-t di ssuq n umraḥ n Vettoio di ṛṛiḥba anda znuzayen iselman. Mi t-walaɣ, sawleɣ-as s yisem-is : A Ḥmed ! A Ḥmed ! Maca netta yugi ad iyi-d-yerr awal, yerra iman-is amzun akken ur yi-yessin ara, ɣer taggara yuɣal yeɛqel-iyi-d ! Isellem fell-Iisennig wul-is, akken teḥḍer tmeṭṭut-nni taṭelyanit i d-yeddan yid-s, umbeɛd ɛelmeɣ belli d tin i d tameṭṭut-is. Seg wassen, nemlal aṭas n tikkal di lbaṛ n Dandini. Netta ur yelli ara d win yetḥemsen akken ad yeɛlem s yisallen n Lezzayer. Ula d nekk fehmeɣ-t, uɣaleɣ ur as-ttmeslayeɣ ara ɣef yisental yerzan tamurt n Lezzayer akken ur t-ttṣeddiɛeɣ ara. Nhiɣ-t ula akken ad yeǧǧ isem-nni n “ Amedeo”, ad yuɣal ɣer yisem-is n ṣṣeḥ Ḥmed, yellan d isem n Nnbi fell-as taẓallit d sslam , yak qqaren di lemtel : Tuɣalin ɣer laṣel d ayen yelhan !

-…?

Ḥmed neɣ Amedeo am wakken i as-tessawalem kunwi, zik-is yella ixeddem deg uxxam n ccṛeɛ aɛlayan n temdint n Lezzayer. Ixeddim-is d tasuqilt seg tefransist ɣer taɛrabt. Di tallit-nni yuɣ axxam di Bab Zzewwar akken ad yidir deg-s akked txḍibt-is Behǧa mbeɛd mi ara zewwǧen, maca lmektub iqedder ayen-nniḍen. Am wakken teẓram, taqṣiḍt n Ḥmed Salmi d tasehlant ulac kra ur nefrih ara deg-s. Tidet mačči d ayen i tenwam kunwi, ulac kra n sser yettwafren ɣef tudert-is n zik, uqbel ad d-yass ad yezdeɣ di Ruma.

-…?

Nekk xeddmeɣ deg uzenzi n yiselman. Ur walaɣ ara amgirred ger tudert n yiselman d tin n yimdanen. Yella yiwen n lemtel qqaren-t s waṭas dagi di Ṭṭelyan : “ Inebgi am uslem yettwaɣay mi ara ɛeddin fell-as tlata n wussan”. Iminig d inebgi ur izad ur yenqis , am wakken i yettweččay uslem d azegzaw, i yettwaḍeggar ɣer uzebbal ticki i yesṛuḥ ini-s aneṣli ; akken daɣen ula d iminigen i yebḍan ɣef sin n leṣnaf: Seg-sen ṣṣenf azegzaw, wigi ssexdamen-ten deg lluzinat n ugafa akked lfirmat n unẓul, ssexdamen-ten am yizgaren arma sseɣlin-asen akk tazmert-nsen.
Seg-sen daɣen ṣṣenf ijemden i ggaren deg yifrijidiren, tetten degsen ticki i ten-terra tmara.

Teẓram amek i sent-yessawal Gianfranco bab n tḥanut ideg xeddmeɣ i teqcicin n Luṛup n Usammar yeznuzayen tifekkiwin-nsent s rrxa ? Yessawal-asent iselman izegzawen ! (pesce fresco !)

-…?

Gianfranco d argaz iɛedda settin ssna di lɛemṛ-is, yezweǧ, arraw-is ugaren-iyi di leɛmeṛt. D lḥemmel-is aḥewwes s ṭumubil deg yiḍ uqbel ad yekcem ɣer uxxam-is yellan deg uzniq n la Via Appia anda ttṣeddirent d leṣfuf i teɣzi n ubrid teqcicinagi i d-yettasen seg Luṛup n Usammar akked Nijirya. Yerna akknsent meẓẓiyit ur ɛeddant ara ɛecrin n yiseggasen, seg-sent ula d tid ur newwiḍ ara ɛecrin n yiseggasen.

Yal iḍ, Gianfranco yesɛedday ssaɛa n lweqt akked tḥitiwt tazegzawt am awkken i sent-yessawal i teqcicin-nni timeɣbunin, syin ad yekcem ɣer uxxamis, ɣer tmeṭṭut-is umi yessawal mi ara tt-id-yebder ger yimdukkal-is : “taḥitiwt ijemden”. Yeqqar-asen mi ara ttqeṣṣiren : “Tettuḥwaǧ aṭas n lweqt akken ad teḥmu s wamek ara temmečč”.

Gianfranco neɣ “Ilef” am wakken i ḥemmlen ad as-ssiwlen yimdukkal-is id wi yettɣima yal ṣbeḥ yettqeṣṣir ɣef umnar n tḥanut-is, mi ara iwali nnejmaɛen-d akk imiren ad yebdu ad sen-d-iḥekku acu i yexdem deg yiḍ iɛeddan. Ula d leḥya teffeɣ udem-is, ur yettneḥtam ara zdat n yimectariyen i d-isellen mi ara yettqeṣṣir akken akked yimdukkal-is.

Netta ad d-iḥekku nutni ad as-serrḥen d taḍsa. Mi ara ttaḍsan akken, selleɣ-asen mi ara as-qqaren: Kečč d Ilef a Gianfranco ! D Ilef i d-yefka Rebbi deg-k a Gianfranco ! Ur yecliɛ ara seg-sen mi as-ssawalen Ilef acku ilef d azamul n trugza di Ruma. Netta yettzuxxu s yimanis mi ara as-ssawalen akka, yetteɛǧab-as lḥal !
Ur ffiɣeɣ ara i usentel, Ḥmed atan deg ul n umeslay. Nekk limer ad as-sleɣ i ḥed yessawel-iyi-d ay Ilef ad as-gezmeɣ iles-is acku ilef neɣ aḥelluf am wakken i asssawalen daɣen ɣur-neɣ d aɣersiw kerhen medden imi ur yesɛi ara assaɣ akked tfuḥlit d trugza. Ilef ɣur-neɣ d azamul n tecmat d lihana. Ilef ur zeddig ara, yettidir di lewsex. Ar ass-a ur fhimeɣ ara ayɣer mazal ur d-yeffiɣ ara waṭṭan n “tmexlelt n yilfan”? Ayɣer aṭṭan-agi n tmexlelt iḥuza ala abeqṛi?

Tamsalt-a tḥeyyer-iyi aṭas.

Teẓram annect n umgirred yellan gar-aneɣ? Ḥmed mazal-it ur yefhim ara mliḥ amgirred-a ameqqran yellan ger ddin-nneɣ akked ddin n Gianfranco. Ar tura ttmaktayeɣ-d tugdi-nni iyi-ikecmen asmi i sen-sliɣ i medden ssawalen-as: “Amedeo”. Ugadeɣ yeffeɣ seg ddin n Lislam. Ur ṣbireɣ ara ad qqimeɣ ur tsteqsayeɣ ara ɣef temsalt-a, ugadeɣ, tqelqeɣ fell-as ma yexdem-itt akken ibeddel ddin-is, nniɣ-as: Tuɣaleḍ d amasiḥi a Ḥmed? Netta yerra-yi-d s rzana: Ala. Imiren kan, rriɣ-d s nnehta, ḥemdeɣ Rebbi s leɛyaḍ: “Lḥemdu Lillah! Lḥemdu Lelleh!”.

Sɛiɣ lḥeq ad ugadeɣ acku di leɛwayed n wid ikeččmen ɣer ddin ajdid, ttbeddilen ismawen-nsen iqdimen s yejdiden am wakken i yexdem ucennay agnizi Cat Stevens i isemman i yiman-is Yusef Islam segmi i yuɣal d ineslem.

Ur teẓram ara annect n lekdub i d-ttarun yiɣmisen ɣef Ḥmed? Asmi i d-ufan belli d iminig i yela mačča d aṭelyani din din sbubben-as tawaɣit n tmenɣiwt. Yeɣleḍ aṭas Ḥmed asmi akken iṛuḥ ad iɛum beṛṛa i temda. Anejli-agi i yennejla, yerra-d
# tuttra-nni taqdimt i iḥeyren aṭas arraw n lḥuma-nneɣ: Anda yerra Ḥmed neɣ Amedeo am wakken i yas-teqqarem kunwi ?

Askiɛew wis ɛecra

Ssebt 25 meɣres, ɣef 22:56

[132]
Acu n umgirred i yellan ger tsekkurt d tgerfa? I nekk ma d tagerfa i lliɣ bɣiɣ ad ɛandeɣ tasekkurt? D acu i d askiɛew? Askiɛew deg-s sin n leṣnaf: Askiɛew n lqeṛḥ d uskiɛew n lfeṛḥ. Aṭas seg yiminigen yuɣalen di rrif, zgant deg yifassennsen teqreɛtin n ccṛab d lbirra deg urti n umraḥ n Vittorio. Nutni ur ḥebbsen ara akk askiɛew-nsen n leḥzen s sebba n ukerric qeṛṛiḥen n tuccent i isuden deg-sen. Ttwaliɣ tikwal askiɛew amzun d imeṭṭawen. Ma d nekk skiɛiweɣ seg tuget n lfeṛḥ. Nekk tteṭṭḍeɣ seg tebbuct n tuccent akked sin-nni n yiḥḍaḍ Remus akked Romulus. Nekk ɛecqeɣ deg tuccent, ur zmireɣ ara ad qqimeɣ mebla ayefki-s.

Letnayen 21 yennayer, ɣef 23:15

Mi iyi-d-yessawel a Ḥmed! Ur teɛqileɣ ara bih nfih, ḥusseɣ i ufus-is mi t-idyessers ɣef tayet-iw, acu kan s tmara i t-id-mmektaɣ. Yenna-yi-d: “Nekk d Ɛebdella, mmis n lḥuma-k! D amdakkel n gma-k Farid.” S tmara i d-mmektaɣ lḥuma, i dmmektaɣ Farid-nneɣ, i d-mmektaɣ ula d Lezzayer. Yenna-yi-d, netta akken yebɣa ad iṛuḥ: “Nezmer ad nemlil ass n lǧemɛa di lǧameɛ ameqqran, umbeɛd ad nṛuḥ ad nečč seksu deg yiwet n rrisṭura n yimerrukiyen i iqeṛben ɣer lǧameɛ.” Mi dyenna akka, mmektaɣ-d yiwet n taluft tesseḥzan: Yiwet n tikkelt am akka mennaɣd seksu, ɛeddaɣ ṛuḥeɣ ɣer yiwet n rrisṭura n waɛṛaben, ḥaca i ɛeṛḍeɣ taɣenǧawt tamezwarut, rriɣ-d. Assen i ssalzeɣ imaniw, nniɣ-as deg ul-iw ziɣen seksu am uyefki n tmeṭṭut, rriḥa-s weḥdes.

Laṛebɛa 05 cutember, ɣef 23:27

[133]
Acḥal i yuɛer ad tesɛeddiḍ agur n remḍan di Ruma, d aɣrib ɣef Lbehǧa ! Acu n lfayda i yellan ma yeqqim yiwen i laẓ d fad ass kamel, syin ad ireẓ remḍan iman-is ? Anda-t ṣṣut-nni n ccix mi ara yedden ? Anda-t lburak? Anda-t seksu i d-fetlen yifassen n tyemmat ɛzizen ? Anda-t qelbelluz ? Anda-tt zlabiya ? Anda-tt teḥrirt ? Anda-t lmeqruḍ ?

Amek ara ttuɣ uḍan n remḍan d wamek i ten-nesɛedday deg yizenqan n tmurt, nettɛezziṛ, ur nkeččem ara ɣef zik ɣer uxxam ? Anda-t ṣṣut n tyemmat yeččuṛen d tayri d leḥnana, mi ara d-tass sennig n uqerruy-ik, ad ak-d-tini s leɛqel ɣer umeẓẓuɣ : « A mmi d lweqt n ssḥuṛ, kker ad tseḥṛeḍ ! »

Agur n remḍan, lɛid ameẓyan d lɛid ameqqran d leɛyud-nniḍen mi ara d-awḍen gellun-d s leḥzen i izeddɣen ul-iw. Nnan-iyi-d : « Ayɣer ur tettruḥuḍ ara ɣer lǧameɛ ameqqran n Ruma akken ad tẓalleḍ deg ass n lɛid ? ». Nniɣ-asen : « Ala, tanemmirt-nwen. Nekk ur bɣiɣ ara ad waliɣ anejmuɛ-nni n yimdanen iyiyecban, wid-nni yettwaḥermen seg rriḥa n wid ɛzizen fell-asen !”.

Lǧemɛa 25 tuber, ɣef 23:22

Azekka d lɛid ! Mebla ccek yemma ad tettru imi ulac-iyi deg uxxam. Deg wass yecban ass-a, yettzid uḥussu n lefṛaq, iɣelli-d usemmiḍ, yettnernay lxiq ger yeḥbiben. Azekka ad as-ssiwleɣ am wakken xeddmeɣ yal tikkelt mi ara d-asen leɛwaceṛ. Zriɣ dakken di tazwar ad tettru am wakken i txeddem yal tikkelt, ɣer taggara ad iyi-d-tedɛu s lxiṛ. Acḥal i xaqeɣ akken ad ssleɣ seg yimi-s imeslayena : ”Mebṛuk lɛid-ik a Ḥmed a mmi, ncallah kul aseggas ad k-id-yaf bxiṛ !”.
Ttlata 20 meɣres, ɣef 23 :15

Teṭṭef-iyi tawla tasṭralit, uɣaleɣ ur zmireɣ ara ula ad lḥuɣ. Aṭṭan yesseɣlay-d ɣef umdan lxiq neɣ “ lweḥc” am wakken i qqaren ɣur-neɣ. Lweḥc-agi d tugdi n lmut :

Ugadeɣ ad mmteɣ d aɣrib beɛdeɣ ɣef wid ɛzizen. Ugadeɣ ad mmteɣ d awḥid beɛdeɣ ɣef tyemmat. « Ur ẓriɣ ara amek ara as-sfehmeɣ i yemma dakken ugadeɣ am wakken i as-yeqqar di tezlit-is ucennay Di Andri”. Mačči d tidet win yebɣan ad yesteɛfu i lebda, ilaq-as ad yuɣal ɣer tɛebbuḍt n yemma-s ?

Acḥal i yuɛer lḥal mi ara ttwajemɛen yeɣsan-ik deg uẓekka di tmurt tabeṛṛanit!

Uwuuuuuuuuuuuuuuuuu…

Ssebt  27   yebrir,   ɣef 02:14

Zgelli-na, yessaki-yi-d “ Belberrak” 13 , am ujafjef-nni yakan iyi-d-yettasen seg teswiɛt ɣer tayeḍ. D ayen iṛuḥ fell-i yiḍes. D acu-t ujafjef ? Ajafjef d aqjun amsuḍ ! Nekk jeddi d afellaḥ, di leɛmeṛ yeffiɣ seg taddart-is i d-yezgan deg yiɣallen n udrar n Ǧerǧer. Asmi i meẓẓiyeɣ yezga yettweṣṣi-yi, yeqqar-iyi-d :  “ Mi ara dyemmeɣ fell-ak uqjun ḥader ad trewleḍ, qim deg umkan-ik, txezreḍt s wallen-ik, netta imiren ad yuɣal timendeffirt. Ma yella trewleḍ atan ad k-idiqaḍeɛ, ad k-idyeṭṭef, ad k-yečč !” Nekk ur as-reggleɣ ara i ujafjef, ttqabaleɣ-t, ttmaktayeɣ-d akk ttfaṣil-is, cqirriweɣ deg-s war tugdi acku tifli n ubduz d nettat i d-aẓekka n ujafjef. Atan tura walaɣ yiwen n ujafjef, d netta s timmad-is. Ttwaliɣ…Ttwaliɣ iman-iw ffɣeɣ-d seg tewwurt n tudert, nekk akken umseɣ d idammen.

13 Llan wid i yeqqaren « buberrak ».
Ulawen n yimawlan kkaten s ddefq seg wakken uysen ad walin acu ara d-terbu yemma. Ɣer zdat a yemma ! Yemma akken nettat tettnaɣ akked lewjaɛ n tarrawt, terfed-d s tmara aqerruy-is. Qbel ad iyi-tesfeḍ imeṭṭawen-iw yerna ad iyi-tsuden i tikkelt tamezwarut deg teḥnikin-iw tizeggaɣin, tmuqel acu i yellan seddaw n tmiṭ-iw. Imiren terra-d s nnehta. D ayen yeqbel-d Rebbi d Lawliyya dduɛat-is. D aqcic ! D aqcic ! D aqcic !

Yu yu yu yu yuuuuuuu yu…

Akka i mmugreɣ ddunit s yimeṭṭawen ɣas nettat tmuger-iyi-d s uslelewlew. Nutni ur cliɛen ara ma yecbeḥ neɣ yecmet uqcic d-ilulen. Ur ten-tewqiɛ ara ma iṣeḥḥa neɣ yuḍen neɣ…Lḥaṣun ɣur-sen ilul-d uqcic, d aya kan i ten-yeɛnan.

Di taggara mačči d nekk i ten-yecqan, ziɣen d aynat-iw !

Ttwaliɣ…Twaliɣ aynat-iw neɣ aynat n twacult yettumɣur armi kan i d-yusa lawan n “ṭṭhara”. Imiren ad waliɣ idammen-iw mi ara azzlen, imiren ad xzuɣ aslewlew n tlawin i yettkemmimen isuɣan-iw. I tikkelt-nniḍen ad d-mmektiɣ aslewlew n talalit nekk akken ttmuquleɣ deg yidammen-iw ttqiṭṭiren ɣer lqaɛa. Di leɛnaya n Rebbi, iwumi zlan aynat-iw ? “ Tameɣra n ṭṭhara” akka i asqqaren! Nutni ad feṛḥen, ad ceḍḥen ad ɣennin, ma d nekk iṣaḥ-iyi-d lqeṛḥ d yimeṭṭi. Iɣaḍ-iyi lḥal imi ur iyi-cawṛen ara. Sɛeddan ṛṛay-nsen ḍehren-iyi mebla ma cawṛen-iyi. I uynat-iw d ayla-w neɣ d ayla-nsen ?

Ttwaliɣ aynat-iw yettumɣur s tuffra, ixeddem lecɣal-is s tuṣra. Akken armi kan ata yewweḍ-d lawan n zzwaǧ. Imiren ara tekcem tqeṛṛuyt-is tazeggaɣt ɣer umezruy, ad d-yeffeɣ uynat-iw seg tbaḍnit, ad yexdem ccɣel-is ɛinani i tikkelt tamezwarut. Akka ara yezweǧ uynat-iw, nekk ad dduɣ yid-s d aqfaf. Deg wassnni n zzwaǧ ara yennerni lkeṛh-iw i wid akk yeskiddiben fell-i.
Ttwaliɣ…Ttwaliɣ iman-iw beddeɣ weḥdi zdat n uɣalad-nni n lḥeṛma. Amzun akken d ṣṣuṛ n Ccinwa ! D adrar n Lhimalaya ! D acu ara iyi-itettun akk iseggasen-nni iṛuḥen di rrayeɛ !

Nnan-iyi-id dakken win yeznan ad as-fken meyya n tyitwin. Ḥurben-iyi s kra n leslaḥ i ufan deg yifassen-nsen: Rebbi, Lanbiyya d Lawliyya, ddin , leɛwayed, tterbiyya, lhedṛa n medden akked waṭṭan n Sida. Akka ara nekcem nekk yid-s ɣer ubaraz amzun d sin n yinadalen ara yewwten ukkim, ara yemberrazen di temlilitnsen tamezwarut. Nettat tugad nekk daɣen ugadeɣ. Assen, nnaṣayeḥ d yiwellihen, ad qqimen beṛṛa n texxamt n tissulya. Nettat tugad akter-iw, nekk ad xedmeɣ lkuṛaǧ s lkas n ccṛab neɣ sin, neɣ sin n yigiṛwan. Acu ara as-iniɣ ? Ur asnniɣ uma d kra. Ma hedṛeɣ-as, ad as-d-rnuɣ lǧehd ma d nekki ad ayiṛuḥ. Ad nɣeɣ neɣ ad mmteɣ, ulac lxetyar-nniḍen. Nettat tugi ad d-terfed allenis i treṣṣa di lqaɛa, tugad kter-iw. Ad tt-ssudneɣ ? Ad as-selfeɣ ? D acu i d tuzyayagi ? Aten-id meṛṛa ttrajun deffir n tewwurt, nekk ugiɣ ad gezmeɣ di ccɣel !

Imawen n tlawin ččuren d aslewlew, ad yexzu Rebbi aslewlew-nsen ! Ilaq ad ihud uɣalad-nni . Tamsalt-a ulac deg-s tuɣalin. Ad tt-xelṣeɣ ɣlayet limer ad iyiyexdeɛ uɣalad-nni ideg ur sɛiɣ laman. Dɣa ulac laman seg kra yellan. Ugadeɣ ad aɣen deg-i yiḥelkucen n settutatnni i yetteksen ddunit i yirgazen ad uɣalen “ttwaqqnen”. Maca aynat-iw d Sidi, yezmer i yiman-is ! D netta kan ara yid-iselken seg yiḍ-a afulkluri. Ɣer zdat ay aynat-iw ! Ulac aslewlew ma ur dusan ara waman-nni n leḥṛam. Aynat d ajenwi i izellun lḥerma ! Ɣer zdat !

Idammen ! Idammen ! Idammen ! Idammen ! Idammen !Idammen ! Idammen !

Yuyuyuyuuuuuuuuyu…

Ttwaliɣ…Ttwaliɣ iman-iw ffɣeɣ-d seg texxamt ččumxeɣ akk d idammen. Ẓeḍmend fell-i yimawlan-iw nutni d yimawlan n teslit d yinebgawen i d-yusan ɣer tmeɣra

[137]
amzun d uccanen mi ara mmɣen ɣef lǧifa. Di kra kan n lweqt ḥusseɣ amzun akken d uglan i ihemmjen deg uksum-iw. Ttwaliɣ idammen-iw ttazzalen di lqaɛa. S tmara ara d-ldiɣ allen-iw, akken ad waliɣ imiren agejdur n wuccanen i d-yezzin fell-i seg mkul lǧiha . Uwuuuuuuuuuuuuuuuuuuu…

Imiren ttwaliɣ deg yiwen n umɣar acamr-is d amellal, d aɣezzfan, yewwet iɛedda fell-i:

- Ɛiwen-iyi a jeddi.
- Nekk mačči d jeddi-k. -Menhu i d kečč ihi ?
- Nekk d Luqman Lḥakim.
- Ɛiwen-iyi a Luqman Lḥakim.

Ax-n lewṣayat-iw, tecfuḍ fell-asent mliḥ : “ Ma temlaleḍ-d deg ubrid-ik imsellḥen, ḥettmen fell-ak ad sen-d-tefruḍ tamsalt n Qabil d Habil, ad sen-dtiniḍ anwa degsen i yesɛan lḥeq, ḥader ad sen-tiniḍ Qabil yesɛa lḥeq, Habil yeɣleḍ. Zemren ad ilin yemsellḥen-nni ddan d Habil imiren ad d-zzin fell-ak. Ḥader daɣen ad sentiniḍ: Qabil yeɣleḍ, d Habil i yesɛan lḥeq, zemren ad ilin yimsellḥen-nni ddan d Qabil imiren ad d-zzin fell-ak. A mmi, ḥader ad sentiniḍ: Ur ɣliḍen ara i sin am Qabil am Habil, atan daɣen ad d-zzin fell-ak. Acku a mmi, zzman-agi amcum ideg d-negra, tenneqḍaɛ deg-s ṛṛeḥma armi ur d-yegri deg-s umkan i win ijebden imanis ɣef ccwal. A mmi, ad ak-weṣṣiɣ : Gzem ilesik, rnu sebleɛ-it. A mmi rwel ! Rwel ! Rwel ! Ḥader iman-ik seg tmes n lfetna, nettat tugar uglan n wuccanen.

Uwuuuuuuuuuuuuuuuuuuuuuuuuu…

Mi skiɛiweɣ akken i d-dduqseɣ seg yiḍes, ṛuḥeɣ-d srid ɣer ubduz-agi amecṭuḥ akken ad skelseɣ imeslayen-a n ujafjef.

[138]
# Tidet n Mauro Bettarini

Seg wayen akk i xedmeɣ d amaswaḍ n yimsulta, lemdeɣ-d dakken tidet tcuba ɣer tepyast n yidrimen. Tesɛa sin n wudmawen yemgaraden, udem amezwaru yezga yettili d akemmel i wudem wis sin.

# Tidet : Udem amezwaru

Ɣur-i, tamsalt teddez tebrez, d Ḥmed Salmi umi qqaren Amedeo i yenɣan. Anejli-ines i d-yellan kan akka deg yiwet n teswiɛt mebla ma yebna fell-as ḥed yettak-d ttbut dakken izeddi di tmenɣiwt n yilemẓi Lorenzo Mnfridi umi qqaren Gladyatur. Iqettalen zgan regglen mi ara xedmen taxazabit. Ḥader ad as-tenwum taluft teshel am wakken i yella lḥal deg yisura n ssinima. Ala lanspaktur Columbo iɣef teshel tuṭṭfa n yimcumen mebla ma yenɛettab acku d nutni s timmad-nsen i d-yettasen ɣur-s s shala mebla ma dufɛen ɣef yimannsen. Acu kan nekk ur lliɣ ara d lanspaktur Columbo. Nekk iḥettem fell-i lḥal ad ɛaseɣ imcumen arma ṭṭfeɣ-tenid ɣer lḥebs.
Ttwakelfeɣ ad xedmeɣ tasestant ɣef twaɣit-a yeḍran acku ssneɣ mliḥ tamnaḍt-a. Sɛeddaɣ aṭas n yiseggasen deg wammas n yimsulta i d-yezgan deg umraḥ n Bitrarca ayen iyi-yeǧǧan ad waliɣ ɣef liqṛib iɣeblan ideg ttidiren yimezdaɣ n umraḥ n Vittorio, d yimukan i yas-d-yezzin. Ssneɣ Ḥmed Salmi umi qqaren Amedeo asmi i d-yusa yesuter-d seg-i ad ɛiwneɣ ameddakel-is ayirani akken ad d-naf tifrat i wugur n tsekrin n umraḥ n Santa Maria Maggiore. Mebla ccek iminig-agi ayirani d ameḥbul. Yiwet n tikkelt yenna-yi-d: “Ayɣer ara iyiteṭṭfem mebla sseba, ad teǧǧem wid-nni yeffɣen i yiberdan itetten lpitza deg umiṭru yerna ttṣeddiɛen imdanen?” Ur d-tewwi ara i win ara d-yinin imeslayen am wi ad t-awin ɣer sbiṭer n yimexlal? Waḥed n useggas aya, Amedeo-yagi, yessuter-d seg-i daɣen ad ɛiwneɣ yiwen n yiminig asyawi ur cfiɣ ara seg anta tamurt, akken ad as-d-seɣtiɣ kra n lɣelṭat di lekwaɣeḍ-is.

Nekk nwiɣ Amedeo d aṭelyani yettɛawan ɣef wudem n Rebbi iminigen ladɣa di temsal yerzan tazmert-nsen d unadi n yixeddim. Ur ẓriɣ ara ayɣer llan yimdanen i yettenɛettaben am akka ɣef lǧal n yiminigen. Aṭas seg yiṭelyaniyen i yebɣan ad tḍebbeɛ ddula iminigen-a yeffɣen i yiberdan ɣer tmura-nsen ladɣa imi azgen n wid iɛemṛen leḥbus n Ṭṭelyan d ibeṛṛaniyen. Aqlaɣ akka tura negra-d ger tefḍist d zzebṛa, ger tama tayeffust d tama tazelmaḍt: Iɣmisen n tama tayeffust ttwalin nefka aṭas lwi i yiminigen. Ma d iɣmisen n tama tazelmaḍt ttwalin-aɣ bezzaf njuṛ fell-asen nettɛamal-iten mebla ṛṛeḥma. Ur yeshil ara ad nḍebbeɛ iminigen-a yettwaɣen acku ur nessin la tamurt-nsen taneṣlit la ismawen-nsen n tidet. Di leɛwayed n yiminigen yeffɣen i yiberdan, ttbeddilen ismawen-nsen, lekwaɣeḍnsen ak d ṭṛafik.

-…?

Nekk ad d-iniɣ yelzem fell-aɣ ad neḥbes isura n yimsulta ur ten-id-nesɛedday ara di tilibizyu acku uɣalen d aɣerbaz i d-yessufuɣen iqettalen. Isura-ya skanayen-d: [140]
Amek ara ineɣ yiwen tameṭṭut-is neɣ taḥbibt-is; amek ara ineɣ yiwen imɛellemis yerna ad yeffer lǧetta-s; amek ara yerwel yiwen i tadduyin d tsestanin n yimsulta …atg. Setɛerfeɣ dakken ixeddim-nneɣ yuɣal taggara-ya yuɛer mliḥ acku sseriya-nneɣ n yixeddim-agi ssnen-tt akk tura medden. Ur tufiḍ i aɣ-d-yegran! Ad kem-yexzu Rebbi a tilibizyu!

Kra n wussan aya kan, yusa-d uhulundi-nni amellal ɣer wammas n yimsulta akken ad ay-iẓer. Nekk setreḥbeɣ yes-s, skecmeɣ-t-id ɣer lbiru-w. Di tazwara nwiɣ ɣur-s isallen ɣef twaɣit-nni yeḍran deg usansur. Ur ttakiɣ armi iyi-dyenna: “Bɣiɣ a mass ad d-sutreɣ seg-k ad tzeddiḍ deg usaru-w amaynut!” nekk imiren zdiɣ-d lqeddiw ɣur-s, s tmara i ṭṭfeɣ iman-iw seg lɣec i d-yulin fell-i, ɛeddaɣ ɛeyḍeɣ fell-as: Ffeɣ-iyi sya! Ffeɣ-iyi s ya! Limer ṭṭfeɣ-t-id di teswiɛt-nni tili nɣiɣ-t.

Tawaɣit n tmenɣiwt d unejli n yiwen seg yimezdaɣ ḍrant-d deg yiwen n lweqt. Labud ad yili wassaɣ ger tmenɣiwt n Lorenzo Manfridi d unejli n Amedeo. Asteqsi i yezgan yettuɣal-d d wa: Ma yella Amedeo yexḍa i twaɣit-a am akken i d-qqaren lǧiran-is di lbaṭima, ayɣer ihi ur d-yettas ara ɣur-neɣ netta s timmad-is akken ad aɣ-d-yini xḍiɣ? Isallen i d-nejmeɛ ɣer yinigan rnan-aɣ-d ccek ayen i yaɣ-yeǧǧan ad nenadi s telqay ɣef laṣel n uterras-agi yettwatehmen. Ur nɛeṭṭel ara armi i dnufa ziɣen netta d iminig isem-is n tidet Ḥmed Salmi. Nniɣ-awen-d yakan, di leɛwayed n yiminigen yeffɣen i yiberdan, ttbeddilen ismawen-nsen rennun tteṭrafikin lekwaɣeḍ-nsen. Akka i d-nufa iman-nneɣ nekni s yimaswaḍen zdat n snat n temsal: Yiwet ilaq ad d-nejmeɛ ttbut akk i d-yettwekkiden dakken netta d iminig, tayeḍ, nufa-d ilaq ad dnwekked dakken yesɛa assaɣ akked twaɣit n tmenɣiwt.
Nezzi aṭas ɣef temsalt n yisem-is. Ur nufi ara isem n Amedeo deg lekwaɣeḍ-is unṣiben am upaspuṛ, leɛqed n zzwaǧ neɣ lekwaɣeḍ n tmezduɣt,…atg. Meɛlum, lqanun isemmeḥ i yimdanen akken ad beddlen ismawen-nsen acu kan ur sɛin ara lḥeq akken ad beddlen lekwaɣeḍ-nsen unṣiben. Ḥmed Salmi umi qqaren Amedeo, akk lekwaɣeḍ-is unṣiben ṣeḥḥan, ur ten yeṭṛafiki ara. Ayɣer ihi i yennejla? Anejli-s yella-d kan akka neɣ d tarewla i yerwel ɣef teɣdemt? Llan yinigan i tiwalan yennuɣ akked winna yettwanɣan deg yiḍ uqbel ad teḍru twaɣit s yiwen n wass. Ulac wi yeẓran ɣef acu n sseba i nnuɣen. Llan wid i yas-yeslan yennayas i winna yettwanɣan : “ Tikkelt-nniḍen ma teqleḍ ɣer din, ad ak-nɣeɣ! “

Ɣur-i tasestant d ayen tekfa, Amedeo d netta i yenɣan. Amedeo d aqettal, yerwel i teɣdemt. Mennaɣ ad d-isellem iman-is ɣur-neɣ mebla leɛḍil.

Tidet : Udem wis sin

Tasestant werɛad ur tekfi. Ḥmed Salmi umi qqaren Amedeo mačči d netta i yenɣan Lorenzo Manfridi umi qqaren Gladyatur. Segmi d-yessufeɣ yiwen n uɣmis tadiwennit i iga yid-i anda i d-tedda tteswiṛa-w akked tteswiṛa n Amedeo, tessawel-iyi-d seg sbiṭer n San Camillo tmejjayt Simonetti, tsuter-d seg-i ad ttwaliɣ s lɛejlan. Ṛuḥeɣ s lemɣawla ɣer sbiṭer, mi wwḍeɣ ɣer din tewwi-yi armi d usu anda yeḍṛeḥ Amedeo. Tenna-yi-d: “Taṣebḥit n wass n laṛebɛa 21 meɣres, (yellan daɣen d ass ideg yettwanɣa Lorenzo ), amuḍin-a ideg teṭṭallayeḍ tewwetit ṭumubil mi iɛedda ad yezger i ubrid i iqeṛben ɣer ukulizyu. Wwin-aɣ-t-id s lɛejlan ɣer sbiṭer, atan mazal ɛad ur d-yuki ara segmi i yettwajreḥ mliḥ deg uqeṛṛuy-is ayen i t-yeǧǧan ad yesṛuḥ ccfawa-s “. Sutreɣ deg-s ad iyi-d-tefk ssaɛa ideg teḍṛa laksida-ya, tenna-yi-d ad tili akken d ttmanya d uzgen mi tewweḍ lambilans ɣer umkan.

[142]
Aya yessebgan-d dakken laksida teḍṛa ɛecṛa dqayeq akken uqbel ad dtelḥeq lambilans.

-…?

Mačči d Amedeo i yenɣan ! Yenna-yi-d ṭṭbib i yas-ixedmen luṭupsi i Gladyatur dakken tawaɣit teḍṛa seg lweḥda n uzal d tasawent am wakken d-wekkden yinigan dakken ẓran wagi yettwanɣan taṣebḥit n wass-n ger ttesɛa d ṭnac n uzal.

Ihi mebla ccek : Ḥmed Salmi umi qqaren Amedeo mačči d netta i yenɣan.

…?

Seg yimiren, nɛawed tamuɣli di tsestant-nneɣ, nerra di rrif asteqsi-nni yezgan niqal deg yimi : Menhu-t Amedeo? Di kra kan n lweqt nejmeɛ-d aṭas n yisallen yesɛan azal ɣef Lorenzo Manfridi. D amedya, nufa-d belli kerhen-t yakk yimezdaɣ n lbaṭima. Yezga ikeččem-asen-d deg yiḍ yeskeṛ yerna yettbeccic deg usansur.

Yennuɣ akked Sandro Dandini, yennuɣ daɣen akked Antonio Marini. Yetɛedda ɣef lḥeṛma n txeddamt Maria Cristina i yeṭṭef acḥal d tikkelt s ddreɛ. Seg wayen akk i yas-yexdem, ur tṛuḥ ara ad tecekti fell-as ɣer yimsulta acku tugad ad ttḍebɛen ɣer tmurt-is imi nettat ur tesɛi ara lekwaɣeḍ.

Acu kan tessuter lemɛawna seg Amedeo, netta din din iṛuḥ yenbeh ɣef Lorenzo yerna yeggul deg-s. Dɣa d ta i d sseba n umennuɣ ger Amedeo d Lorenzo i d-yeḍṛan leɛca n wass ideg ara teḍṛu twaɣit.

Menhu i yenɣan Lorenzo Manfridi ? Win yenɣan ur d-yeǧǧi ara kra n lǧeṛṛa deg umkan ideg teḍṛa twaɣit, d ayen i yaɣyeǧǧan ad nefhem dakken aqettal-agi mačči d abujad. Mebla ccek, iɛawen-aɣ aṭas yisem Gladyatur i yes-s tettlaqaben akken ad naweḍ ɣer uqettal neɣ taqettalt n tidet.

-…?

[143]
S yinadiyen i nexdem ɣef wagi yettwanɣan, nessaweḍ ad nefhem sser yellan deffir n yisem “Gladyatur”. Lorenzo Manfridi yella seg wid iḥemmlen imenɣiyen yettfakkan s tmettant n yiwen seg wid yettemberrazen. Di tallit n Ṛṛuman, ssawalen Gladyatur i umeḥbus neɣ akli yettemberrazen akked lewḥuc ama d izem neɣ nnmer netta akken ad ttfeṛṛiǧen deg-s d luluf n yimdanen deg ukulizyu.

Lorenzo d yimdukkal-is, snulfan-d yiwet n turart d tamaynut, tcuba ɣer yimenɣiyen-agi n zik i d-yettilin deg ukulizyu. Acu kan d iqjan i d-ttawin s tuffra, ssendahen-ten ad nnaɣen deg umkan n yimdanen. Tecfam ɣef unejli n uqjun-nni ameẓyan Valentino di kra n ledwaṛt kan uqbel ad d-teḍṛu twaɣit? D Lorenzo i yellan deffir n unejli-s.

Segmi i tnuda aṭas fell-a lal-is Elisabetta Fabiani, tessaweḍ tufa-d win i yas-t-yesnejlan. Ɣer taggara tewwi-d s lexbeṛ dakken aqjun-is yemmut yir lmut, seg yimiren tger-d limin ur terkid arma terra-d ttaṛ-is.

-…?

Tufa-d amek ara d-terr ttar n uqjun-is yerna ur as-yettfiq ḥed. Tessexdem ayen akk i d-telmed deg yisura n yimsulta i tettfeṛṛiǧ yal ass. Textaṛ asansur, acku d netta i yezgan yettili d sseba n yimenɣiyen yettekaren yal tikkelt ger yimezdaɣ n lbaṭima. Textaṛ daɣen lmus, acku lmus d ttawil n tmenɣiwt i ssexdamen yirgazen s wakka ulac wi ara tt-yecakten nettat.

Tṛuḥ umbeɛd tekkes ileḥfa, tleḥḥu deg umraḥ n Vittorio, akken ara s-nwun medden temxel, tesṛuḥ leɛqelis s sseba n uqjun-is i iɛeṛqen neɣ i yennejlan. Tessaweḍ ad texdem tawaɣit n tmenɣiwt war ma teɣleḍ yerna ur d-teǧǧi ara kra n lǧeṛṛa deffir-s.

Texdem ala yiwet n lɣelṭa: Teǧǧa ɣur-s lmus-nni i yes-s tenɣa. Nettat tebɣa ad tejmeɛ-it akken ad tt-idyesmektay dakken win yenɣan Valetino yemmut, ixelleṣ-itt akken i yas-d-tewwi. Neɣ ahat tenwa-yas, d lmuḥal yezmer ḥed ad yerr ddehnis ɣur-s ɣef waya i ur tecliɛ ara di lmus-nni.

Segmi i nenuda s telqay, nessaweḍ nufa lmus-nni, yerna nufa deg-s lateṛ n yiḍuḍan-is d yidammen n winna yettwanɣan yes-s. Ihi tasestant
d ayen tekfa, d Elezabitta Fabiani i yenɣan Lorenzo Manfridi umi qqaren Gladyatur.

Askiɛew aneggaru neɣ qbel ad yesquqeɛ uyaziḍ Letnayen 25 unbir, ɣef 22:36

# Tidet ṛẓaget am ddwa !

Ddwa ilaq ad tt-isew yiwen s leɛqel tijeɣɣimt tijeɣɣimt. Acku ddwa tezmer ad tneɣ amuḍin ma yeswa-tt ɣef tikkelt. Ur ṣeḥḥan ara yirumyen i yeqqaren : Tidet tjerreḥ (la vérité blesse). Tidet ur tjerreḥ ara maca tneqq. Ma d askiɛew, netta d tizlit n Orphée ur nesɛi taggara.

Uwuuuuuuuuuuuuuuuuuuuu…

[145]
Ssebt 07 dujember,   ɣef 22:55

Ɣriɣ taṣebḥit-a yiwet n tefyirt d tameẓyant n umedyaz aṛumi René Char : « Ma ɛni nlul-d akken ad nili d tibedduyin kan n tidet ? ». Nniɣ deg ul-iw, ilaq awal « Tidet » mi ara t-naru ad as-d-nesedduy tizmilin n usteqsi d ubhat neɣ tacciwin.

Uwuuuuuuuuuuuuuuuu…

Laṛebɛa 25 yunyu,   ɣef 22:19

Nekk ur lliɣ ara deg yimi n wuccen ( la gueule du loup) am wakken i yas-yeqqar Kateb Yasin. Nekk ffɣeɣ-d seg yimi n tuccent, tessusef-iyi-d ɣer yirebbi-s armi i uɣaleɣ ɛyiɣ seg uyefki-s.

Uwuuuuuuuuuuuuuuuuuuuuu…

Lḥed 16 meɣres,    ɣef 23:38

Taswiɛin ttweḥḥideɣ kan mi ara xemmeɣ ɣef temsalt-agi : Akk-nsen ttwaliniyi-d d lɛebd n lɛali ! Maca wi yeẓṛan ? Amedeo yezmer ad yili d lexyal kan ! Nekk d aɣersiw yessḍen ur nezmir ad ibeddel ssira-s. Di tidet, d ccfawa-w i d aɣersiw yessḍen, nettat am wuccen swa swa i tga :

Uwuuuuuuuuuuuuuuuuu…

Lexmis 23 yebrir, ɣef 23:27

I nekki ma d Cahrazad ? Nettat tḥekku-d timucuha ma d nekk skiɛiweɣ mebla ɛeyyu. Yal yiwen seg-neɣ irewwel i lmut, yerna ndel tallast n wuḍan. Acu n lfayda i yesɛa yiwen ma yeḥka-d ? Ad kem-yenɛel Rebbi a ccfawa tamcumt ! Ccfawa d aẓṛu amcum n Sisyphe . D acu-yi ? D Ḥmed neɣ d Amedeo ? Ah a Behǧa ! Ɛni yella kra n lfeṛḥ seg wasmi yebɛed fell-i ucmummeḥ-im ? Ɛni tella kra n ṛṛaḥa ma mačči

[146]
deg yirebbi-m ? Ɛni yewweḍ-d lawan n usteɛfu ? Ar melmi ara tdum lɣeṛba ? Ar melmi ara idum uskiɛew ? Uwuuuuuuuuuuuuuu…

Ssebt 23 meɣres, ɣef 23:55

Selmed-iyi a lalla tucbiḥt amek ara s-rewleɣ i lmut. Selmed-iyi a Cahrazad amek ara s-rewleɣ i leḥqed akked lɣecc n Cahrayar. Selmed-iyi amek ara sibeɛdeɣ ajenwi n Cahrayar ɣef umgeṛḍ-iw. Selmed-iyi amek ara ɣelbeɣ Cahrayar izedɣen deg-i. Ccfawa-w d Cahrayar. Uwuuuuu…Ccfawa-w d Cahrayar. Uwuuuuu…Ccfawa-w d Cahrayar…Uwuuuuu…Ccfawa-w d Cahrayar… Uwuuuuuuuuuuuuuuuuuuu…

Ruma (2001- 21 yebrir 2003).

[147]
NO_CONTENT_HERE
[222   ]
