# A8 elMAD

# Tasyunt n wamud nyidrisenStmaziyt

Sxur: AgrawₙYiselmaden

Vennager 2021

Ctember 2018

Tasɣunt ASELMAD uṭṭun wis 8. Yennayer 2021
Deg ucrured ɣer tikli, deg ubrid n wid yettruẓun asalu, deg useggas‑is wis 4, tasɣunt aselmad tewweḍ ɣer wuṭṭun wis 8, tasɣunt d ammud n yiḍrisen yemgaraden, tettakk tagnit I wid iḥemmlen ad arun s tutlayt‑nsen, akken iḍrisen‑nsen ad ttwammarsen deg uɣerbaz imi tamaziɣt tfud tira.

Ulama tikkelt‑agi nɛeṭṭel ur d‑nessawel ara i ujmaɛ n yiḍrisen imi imdanen icebbel‑iten waṭṭan n covid‑19 acukan ulama taswiɛt tuɛer, wid yennumen ttarun, fkan tabɣest i tesɣunt iwakken ad tedder s yiḍrisen‑nsen.

ɣef waya ad nessummer akk wid i d‑yettakken afud i tesɣunt akken ad tennerni.

Nessaram iḍrisen n tesɣunt wis 8 ad illin deg lebɣi‑nwen, nessaram tudert I tesɣunt aselmad tudert imi I as‑tuḥwaǧ tutlay.

# Tasɣunt ASELMAD uṭṭun wis 8. Yennayer 2021
# Wid i d-yuran deg tesyunt Aselmad Uttum wis &, Yemmayer 2021

1. Abdenbi Ramdane
2. Abdous Azzedine
3. Aɣugali Yunes
4. Aissi Mehfuḍ
5. Alik Koussaila
6. Awrir Yusef
7. Ayt Benɛli Cahrazad
8. Belɛidi Lyas
9. Benhennu Buǧemɛa
10. Benmuhub Ḥuriya (Bucali)
11. Boualit Assiya
12. Bulus Azwaw
13. Cekkal Samira
14. Ɛecwi Xaled
15. Ɛewwas Ǧeɛfer
16. Ǧellil Suhila
17. Giddir Jeǧǧiga (Ɛacuri)
18. Ḥalit Mhenna
19. Imaducen Linda
20. Karun Muḥamed
21. Laɣa Zuhra
22. Luni Billal
23. Madani Afia
24. Makur Linda
25. Mass Saεdi
26. Meɣzifen Yasin
27. Mesɛudden Fahim
28. Messaoudi D
29. Missaɛudi Ǧaɛfer
30. Muhubi Akli
31. Mussawi Sellim
32. Mussuni Ṭayeb
33. Neǧmeddin Mwayessi
34. Saɛdi Zuhra
35. Seḥḥaqi – Ḥamdane Ruza
36. Seḥwi Ḥemza
37. Sidhum Kusayla
38. Siǧillali Naziha
39. Slimi Ṣabrina
40. Tafrara At Wejquq
41. Tala Juba
42. Tayeb Lounes
43. Tiɣzert Samir
44. Uǧudi Nadiya
45. Werdi Lyazid
46. Xellifa Yassin
47. Zenni Manel

# Imsɣanen n tesɣunt :

ḤALIT Mhenna akked BELƐIDI Lyas

Acebbeḥ d useggem n tesɣunt: BELƐIDI Lyas

|MAD|IAD|MAD|
|---|---|---|
|Asel|Tasyunt|Tanunt|
|W|Ad| |
|0l|0| |
|cout0|0| |
|10(| | |
|Ycnnayer 2021|catecba| |

Aznet araten-nwenuqbel 15 dugember 2020_yer tansiwin-agi

Email

misumazigh@hotaifr

MehenaHalit webfacebookcommehenna halit

tasghuncaselmadl7@gmailcom

Belaidi Lyes web facebookcomlyesbelaidi 1
# Vornk

|AZWEL|AMARU|Sb|
|---|---|---|
|AZWWVEL|AMARI|Slb|

Nna Tayaqut narviar

Benḥennu Buǧemɛa 8

Maraduna ƐECWI Xaled. 9

Taɣribt, d aglam n umdan sɣur. SEHAKI‑ Hamdane Rosa MUSAWI 10

D tamɣart, d tilemẓit.. MUSSAWI Sellim 11

Ɛebban Remḍan. SAƐDI Zuhra 12

Yemma. Benmuhub Ḥuriya (Bucali). 13

Yidir d amedya n ccna n teqbaylit. AYT BENƐLI Cahrazad. 14

Acrcar. MUSSUNI. 15

Targit. ṢABRINA Slimi. 16

Aẓru n War. Sidhum Kusayla. 17

Taddart n Ikeǧǧan (Tifra). Xaled Ɛecwi. 18

Imenɣi n Yugurten 1.

Imenɣi n Yugurten 2.

Amar Amsaḥ Agrawliw..

Asmekti n uɣelluy n sin imeɣrasen.

Massensen.

Abernus. D imsegzi n wansay sɣur

Tajmaɛt.

Asfugel n yennayer.

Ssuq (ulzuz).

Iɣisi.

Tablaḍt n laɛceq.

Argaz iḥemmlen tira.

Taferdedduct.

Ṛebbi ur ittettu.

Tilufa.

Kuruna.

Tuɣalin.

Yir tagnit.

Asirem n taǧǧalt.

Agujil

Lbir ukḥis.

Lefraq d usirem …

Muḥamed Karun. 20

Muḥamed Karun. 21

MUSSUNI Ṭayeb 22

XELLIFA Yassin 24

Mwayessi Neǧmeddin. 25

Mass Saεdi. 26

Mhenna Ḥalit. 27

Benmuhub Ḥuriya (Bucali) 28

Mhenna Ḥalit. 29

Mntt?

Benhennu Buǧemɛa 31

Yasin Meɣzifen 32

Fahim MISSAƐUDEN 34

Fahim MISSAƐUDEN 35

Missaɛudi Ǧaɛfer 36

Boualit Assiya 37

Madani Afia 41

Laɣa Zuhra 44

MAKUR Linda 48

Samira CEKKAL 52

TAYEB Lounes. 53

Suhila ǦELLIL 54

Werdi Lyazid. 55

Tasɣunt ASELMAD uṭṭun wis 8. Yennayer 2021
# Temẓi‑iw ittwarehnen.

Linda IMADUCEN. 57

# Ayen yuran.

Bulus Azwaw. 59

# Liy akked Ili, d tullist sɣur

Ǧeɛfer ƐEWWAS. 60

# Tutlayt n umaḍal n yimal.

Saɛdi Zuhra. 62

# Tamurt n Leqbayel, deg useggas 3000 !

Fahim Mesɛudden. 63

# D tutlayt‑iw i ferneɣ gar tutlayin.

AYT BENƐLI Cahrazad. 64

# Anegmar d uslem, d tamacahut sɣur

MUHUBI Akli. 65

# Imessukal n Bremen

Samir Tiɣzert. 68

# Tamacahut n Yeḥya izrem d Muḥ ubexsis.

Linda IMADUCEN. 70

# Mḥend d Mḥend.

Fahim Mesɛuden. 72

# Agerruj d kraḍ n watmaten.

Benmuhub Ḥuriya (Bucali). 77

# Aɣerda d yizem.

Yusef AWRIR. 78

# Bu umekli ičč‑it, bu tgersa yiwi‑tt.

Yusef AWRIR. 81

# Uraren

Fahim Misaɛudden 82

# Tuɣac d yisefra i yigerdan.

Fahim Misaɛudden

# Amcici‑iw

84

# A yemma ḥareɣ

84

# Asmuḥyet n Tala uMaziɣ

TALA Juba 85

# Taɣuri.

MViaV M

Siǧillali Naziha 87

# Awalnuten di tutlayt tamaziɣt?

SAƐDI Zuhra. 98

# Tikli ɣef uḍar.

Sidhum Kusayla. 90

# Azul.

Madani Afia. 91

# Uraren n tbidyutin.

Tafrara AT WEJQUQ. 93

# Tasuqilt s Google traduction.

Tafrara AT WEJQUQ 94

# Assirem i tudert.

Giddir Jeǧǧiga (Ɛacuri) 95

# Amihi n internet ɣef udlis d wallalen n zik.

ƐECWI Xaled 96

# Tameṭṭut deg tmetti‑nneɣ.

SEḤḤAQI – ḤAMDANE Ruza 97

# Ḥaraga.

Billal Luni 98

# Ili‑k d amxalef...

Ḥemza SEḤWI 99

# Illu n Spinoza

TAYEB LOUNES 100

# Imensi n Yennayer

Ta nitnTa

Benmuhub Ḥuriya (Bucali) 102

# Tirga‑w d asefru.

UǦUDI Nadiya 106

Tasɣunt ASELMAD uṭṭun wis 8. Yennayer 2021
# Timenɣit taberkant IITOETA ?

Nanna xedduja

# Taqliɛt n Buzina

Taceqquft n umezgun s tcawit: Amensi n yennayer.

Jar n Yimi d Usekkil

Tawrirt‑nneɣ d idurar

Aherrar n Tsusmi asefru

Ẓaṛ n Tirrugza d asefru

tamT d awaqas

# Dasin

tihosay n tamT

Timsirin

Ismawan n imnas :

Izem yuγalen d aγyul

At yigenni

Mi ak‑d‑iban ubrid

Agumi

Amuḍin

Aẓekka //

Ur sqizzib ur ḥeqqer

Lmeḥna ad tɛeddi

A yemma ɛzizen

Tahuski i wumi ur ngi isem !...

«Mi ɣriɣ walaɣ !»
Kra n tefyirin n tmaziγt tatrart yegdazalen tiden n tefṛansist

Amsadaɣ, d anaw gar wanawen n Tesnukyest. D tugna i d‑yettbanen deg talɣa n wawal akked tefyirt.

D acu i d Tasnaẓwant (Musicologie) ?

Asentel n ukayad akked useɣti‑ines.

# Zenni Manel

109

110

111

112

# Yunes Aɣugali.

114

115

116

118

# TTAIVCVot

120

Aissi Mehfuḍ.

121

121

122

125

# D.Messaoudi

128

Koussaila ALIK

129

Yazid Werdi

129

Slimi Ṣabrina

130

Slimi Sabrina

130

Slimi Sabrina

131

Werdi Lyazid

131

Bulus Azwaw

132

Benmuhub Ḥuriya(Bucali)

132

Ramdane ABDENBI

134

# D.Messaoudi

136

# Belɛidi Lyas

139

# Azzedine Abdous

143

Zuhra Laɣa

144

Tasɣunt ASELMAD uṭṭun wis 8. Yennayer 2021
# inkizfin I MVIVM VCFTIAIVIA

Deg taggayt-agi ad tafem iḍrisen n uglam: Aglam n umdan aglam n wadeg …

Tasɣunt ASELMAD uṭṭun wis 8. Yennayer 2021
Ɣas akken deg leɛmer tezger i tmanyin, d acu tafekka‑s mazal deg‑s tazmert, ma dɣa d imeslayen‑is d tazmert akk!

Tekna acemma, dderk‑is tetterra‑t ɣef uḍar‑is ayeffus, ma taɛkkazt tettaṭṭaf‑itt s ufus aẓelmaḍ. Tettcuddu acekkuḥ‑is s tmeḥremt taberkant, dakken tefla akkit tebrej yettban‑d umzur‑is yečča‑t ccib tuɣ‑d akk deg‑s temlel, ɣef lebɛid ad tenwuḍ d timeḥremt‑nni i yebreqcen.

Deg smeɛ Nna Tayaqut txuṣ, daɣ netta win ur tt‑nessin ara, mi ara tettmeslay ad yenwu d iniɣ i tettnaɣ, ma d asekkud‑is yeğhed ɣef lebɛid i tɛeqqel win i d‑yejbun, aladɣa ma d bu uɛenqiq‑nni n Smaɛil.

Lecɣal i ḍerrun akk deg taddart tuwi‑asen‑d s lexbar, teẓra anwa i ɣer yerna uqcic, tin iwumi d‑teɣli tadist, teẓra anwa i d‑ixṭṭben anwa i d‑izewğen, anwa ara yxetnen d wayɣer ggten yinebran, teẓra anwa i yeččan iḥeckulen anwa i as‑ten iseččen d wanwa i asen‑id‑yekksen.

Amnet‑iyi tamnem s Rebbi ar d‑tuwi s lexbar ula ayɣer i t‑ffɣen werraw‑is Lhağ Bubekker! Ɣef akken i d‑tenna yettuɛedda ɣef lḥerma n tɛeggunt At Menkur, ih d Ṭaher Buclaɣem i t‑yeṭṭfen deg usqif n At Ṭix, abrid yettawin ɣer tizi n lğameɛ.

Iwala‑t mi tt‑isenned ɣer yiwen uɣrab, iwwet afus‑is ɣer uciwi n tɛeggunt meskint, ibda askuṭṭef deg yidmaren‑is, akken i d‑ijba fell‑as Ṭaher, iwet ad t‑isklelli yerra iman‑is d ẓẓalamiṭ i yettnadi, deg uciwi n tbuhalit akken ad yecɛel agirru salupri.

Nekk d acu i y‑iğğan ḥemmleɣ tamɣert‑a, d tbɣest d ssber tesɛa, ɣas ma yella ulac lmeḥna ur tt‑nezgil, imi yiwen n mmi‑s ay tesɛa nɣan‑t lğund deg Zzan, yedda deg leɣlaḍ n temsalt n lablwit (Affaire de la bleuite), ma d argaz‑is, Dd Beẓẓa ah, ad fell‑as yeɛfu Rebbi s lxir nnɣant iserdasen n weğda deg tnekra n 63, Nna Tayaqut urğin tekkis afus‑is deg Rebbi melmi tt‑tluɛaḍ ad tezmumeg.

Teqqar kan win yufan ad isew izir uyefki, ɣur‑s takka n uwren d ukemmic n yeḥbuben, d tiqit n zzit ad iḥmed Rebbi ad yecker. Lferḥ‑is mi ara tili tmeɣra neɣ d leɛwacer, d tin kan i tagnit ideg ara tečč azeɣbub n tqeṭṭiṭ.

Zik qqaren‑d, yeğğa‑as‑d urgaz‑is taɣeggaḍt n wakal niqal ula d tin werten‑tt ilewsan‑is deg‑s, ğğan‑as‑d timeddict ula d tin ur as‑d‑teggri imi sin i d‑iɛedda ubrid n ukerrus yettawin ɣer ṭaḥuna n uṭeḥḥa‑nni n Si Belqasem, amɣar n taddart ...

Uhennu Buǧemɛa

Tasɣunt ASELMAD uṭṭun wis 8. Yennayer 2021
# Maradona

Ilul Diego Armando Maradona ass n 30 tuber 1960, deg uzniq Lanus deg tama n Buenos Aires deg n tmurt n Argentine (Marikan n wadda). Yettuneḥsab d amyurar ifazen deg umezruy n ddabex uḍar deg umaḍal merra.

Maradona d azuran n tfekka, d awezzlan. Aksum‑is d acebḥan, anzaren‑is meqqrit acemma, allen‑is d timdewrin, d tiberkanin. Aqerruy‑is d imdewwer, ma d acekkuḥ‑is yekkerṭuṭi (d akerṭuṭfan). Ahat d tewzel‑nni‑ines i t‑iɛawnen akken ad yeg afernas deg yixṣimen‑is.

Segmi yella meẓẓi i yettwaseḥḥer s ddabex uḍar. Asmi yewweḍ 18 iseggasen, yella deg wumuɣ n yimyuraren n Argentine i yewwin taqbuct n ddunit deg 1978, maca ur d‑yekcim ara ad yurar. Yurar deg terbaɛt n Boca Juniors deg useggas n 1981, syin tessawel‑as‑d terbaɛt n Barcelone deg useggas n 1982.

Asmi i d‑yufrar, tewwi‑t terbaɛt n Napolé deg useggas n 1984, dɣa imir i yebda yettferfir deg yigenni wis sebɛa, yerfed tarbaɛt‑a tamecṭuḥt ɣer tqacuct, yewwi yid‑s talɣuɣa n tmurt n Ṭṭelyan akked teqbuct n l’europe.

Akken daɣen i yella d lqebṭan n terbaɛt n Argentine deg teqbuct n ddunit 1986 i d‑yellan di tmurt n Mexique, imir dɣa i iga axessar deg waṭas n tmura. Deg temlilit sdat tarbaɛt n Legniz ara yeqqimen deg umezruy, yewwi‑d sin n yiswiyen yessewhamen, amezwaru s ufus‑is i t‑iɛawnen, war ma ifaq yiwen armi i tfuk temlilit, dɣa imir i as‑fan isem (Afus n Rebbi), iswi wis sin, izger‑d akk i unnar, yesseɣli qrib merra imyuraren ixṣimen, yegla s uɛessas, yewwi‑d iswi.

Ayen i yeǧǧan Maradona ad d‑yufrar gar waṭas n yimyuraren i ifazen di ddunit, d imi yella d ameddakel n yimeɣban, anida bɣun ilin, acku ur yettu ara ansa i d‑iɛedda, rnu d amallal n tlufa tuɣdimin, u d amḥaddi n tmura yenṭerren.

Asmi i yeḥbes urar n ddabex, yuɣal d asleɣmay, ɣas akken ur iɛeṭṭel ara. Ur yeḥbis ara assaɣen‑is akked ddabex uḍar, aṭas n temliliyin timeqqranin i wumi yeḥḍer, dima yettak‑d ṛṛay‑is. Yetturar weḥd‑s anida yezdeɣ. Acḥal n tikkelt i yuḍen, acku tennerna tfekka‑s s waṭas di lmizan, maca isellek, armi d ass n 25 wamber 2020, dɣa teḍra‑as tezɣent n wul, ur iɛeṭṭel ara, yemmut ɣef leɛmer n 60 iseggasen.

Yeḥzen umaḍal merra ɣef tmettant n Maradona. Yeǧǧa‑d isem‑is deg umezruy n ddabex d umezruy n umaḍal s umata iɣef ara tecfu talsa.

Khaled Achoui

Tasɣunt ASELMAD uṭṭun wis 8. Yennayer 2021
# Taɣribt

Taddart n Lexmis, meqqret nezzeh. Ass n wass‑a, ibeddel wudem‑is. Lebni‑ines merra d amaynut, d imexḍa n yixxamen iqdimen i d‑yeqqimen cehhden ɣef umezruy n yimezdaɣ. Yal axxam, yecba lberj. Lebruj s wunnigen, yal wa yemɣi‑d deg tmazirt‑is i wumi zzin leswar i imellsen s nnqec n uẓru ifazzen. Iṭij, abeḥri, tili yezga d amwanes fell‑asen, yesmuḥla tafekka‑nsen. Lehna tedhen tudert‑nsen i lebda. Jidda, d taɣribt. Tlul deg yiseggasen n ɛecrin, teddar aẓidan d umerẓagu. Taɣribt, d isem i tefka i yiman‑is acku tezweǧ ɣer lɛerc nniven ur tessin.

D tamsedrart, meẓẓiyet nezzeh asmi i tedda d tislit. D tagujilt n yimawlan, d talemmast gar watmaten‑is. Tedder armi i tuweḍ d tam$ert tazemnit. Udem n jidda am lemri seg temlel, d amecṭuḥ, d imdewwer. Tawjayin‑is, d tixuxiyin am lwerd n tefsut. Allen‑is, am teɣmi n lmidad, ccfer‑is yeɣma d aberkan usmix. Timmi‑s d taberkant, d tazurant. Anzaren‑is ḍebɛen maca ufraren cwiṭ ɣef wudem‑is uqyis. Yessef lqedd‑is am tezḍit tulyint, d tarqaqt am tḥerbunt, d taɣezfant, ɣer taggara n tudert‑is, knanant tuyat‑is, teqbebbi seg wakken yuzzaf uksum ɣef yiɣessan‑is.

Jidda, ur tesεi tuffra, ayen yellan deg wul‑is, ad t‑id‑yini yimi‑is. D timiḥnint, d tafusit, yettɣaḍ‑itt umeɣbun. Werǧin texdim tucciḍt i yiwen, tettsaɛaf, tnedder ameqqran d umeẓyan, ur tkemmu ara mi ara twali tizzelgi. Tettru d win yettrun, tettaḍsa d win i ferḥen. Arraw n warraw‑is, tḥemmel‑iten merra, zgan ṭṭfen‑as deg yijufar, ttrun fell‑as mi ara teffeɣ, teǧǧa‑ten‑id, ur ten‑tbub ara. Tḥemmel taḍsa d uqesser, tessen azal n tudert. Tetteddu‑asen di lebɣi, tettales‑asen‑d timucuha n zik‑nni, teslufu‑asen aslaf n tyemmat mi ara ṭṭsen. Asmi temmut, ulac win ur neẓẓim allen‑is fell‑as, ar ass‑a d wussan, nettat tekfa, deg wulawen mazal‑itt tella.

SEHAKI- Hamdane Rosa

Tasɣunt ASELMAD uṭṭun wis 8. Yennayer 2021
# D tamɣart, d tilemẓit

Ɣur‑i tecba lsas iɣef ibedd uxxam, ma yella yewweḍ‑d wass tebɛed fell‑nneɣ, ssqef ɣef uqerruy‑nneɣ ad d‑yeɣli. Tecba adlis i yesselmaden imeɣri, imi d nettat i d tala anida swiɣ aman asmi ffudeɣ, d nettat iyi‑d‑yefkan acḥal d tamsirt ddiɣ yis‑s di ddunit‑iw.

“Ẓuhra”, neɣ akken tettwassen deg taddart: “Nna Ququ”, ma yella ɣur‑nneɣ deg uxxam nessawal‑as: “setti Ququ”, d setti, d tin i yesɛan 84 n yiseggasen.

Ahat aṭas ara as‑yinin; acu i tesɛa temɣart‑a akken ad tt‑id‑neglem?. Acu kan win i yessɛaddayen yid‑s acḥal d iseggasen ara yakzen tamsalt. Tura meqqret, mačči d tin n yiḍelli; acebbub‑is yezga iɣelli, aksum‑is yezga yettikmil deg ukmac yerna teḍɛef mačči d kra, imi akk‑a i d lḥal n win yerra waṭṭan d arfiq, ladɣa ma meqqer.

D acu kan win i tt‑yeẓran 5 n yiseggasen ɣer deffir, ad ak‑yini: “teskiddibeḍ!”, d tidet, acku mačči akka i tella, annect‑a d ayen ẓrant wallen‑iw, yerna ula d win i tt‑yessnen seg zik, yezga yettawi‑tt d amedya deg lǧehd, sliɣ ula ɣer madden qqaren: “teddem ayen ur ddimen 10 n yirgazen”.

Qqaren‑d ɣef wasmi tella d tilemẓit, tella ɛlayet, yerna zuret, ini n uksum‑is yemmal ɣer tebrek, ar tura mazal‑it akken, allen‑is mazal‑itent akken itent‑id‑gelmen wid itt‑yessnen asmi tella meẓẓiyet, d tiberkanin, ur meqqrit, ur meẓẓiyit, ma yella d axenfuc‑is d ameqqran.

Ma yella uɣaleɣ‑d ad d‑mmeslayeɣ fell‑as akken tella lawan‑a, mačči d kra ara d‑iniɣ, ayen i d‑uriɣ akk uqbel, ass‑a ijmeɛ‑it‑id wussu, ur tuklal ara, zik‑nni texdem axxam terna berra, ass‑a tegra‑d weḥd‑s, deg uxxam ur tessin tuffɣa ɣer berra. Anwa ara yamnen !? Tin akken ttawin d amedya deg lǧehd, ass‑a ad as‑deɛɛun madden ad yili Rebbi yid‑s, neɣ ma yella izad fell‑as waṭṭan ad qqaren: “Ad tt‑yejmmeɛ Rebbi axir”.

Meɛna am wakken qqaren: “ɣas ikemec uksum, ur kemcen wulawen”, d tidet acku mazal ṭṭbiɛa‑s ur tbeddel ara, mazal taḍsa tezga ɣef wudem‑is, ɣas ahat ul‑is ur yelli ara d win yesɛan lxaṭer ad iḍes, mazal‑itt tettmuddu‑aɣ leḥmmala d leḥnana‑ines yal mi nerza ɣer‑s, ula d timucuha mazal tettawi‑aɣ‑tent‑id yal mi d‑nennejmmeɛ nekk d warraw n ɛmumi, tezga deg‑nneɣ d aweṣṣi, tesfaqay‑d wid iɣeflen seg‑nneɣ akken ur iɣelli ara ɣer lqaɛa, neɣ ma yella win ad as‑tini “kker a mmi fell‑ak, mačči d lɛib win yeɣlin, d lɛib win yeɣlin ur ur yekkir ara”, mebla ma ttuɣ ddɛawi n lxir i aɣ‑d‑tdeɛɛu yal dqiqa, ama i nekkni, ama i wiyaḍ.

Telha ddunit aṭas limer ur ttissinen medden aṭṭan akked lmut, meɛna akka itt‑yexleq Rebbi, deg‑s tudert, deg‑s lmut, deg‑s aṭṭan, deg‑s ḥellu, tbedd ɣef waṭas n tenmegliwin, yiwen ur yezmir ad iger afus‑is akken ad ibeddel ayen yura Rebbi, cwi kan ttɣamant‑d yid‑neɣ ccfawat nettaḍsa mi akken itent‑id‑mmekta, ɣas ulamma ahat llant tid i ixenqen ulawen si leḥzen d wallen seg yimeṭṭi.

MUSAWI Selim.

D tajmilt i setti

Tasɣunt ASELMAD uṭṭun wis 8. Yennayer 2021
# Ɛebban Remḍan

Ɛebban Remḍan ad fell‑as yeɛfu Rebbi, d yiwen umeɣras gar yimeɣrasen i d‑tefka tmurt n Lezzayen di tallit n umnekcam afransis, ilul di Larbɛa Nat Yiraten ass 10 di yunyu 1920, yefka tudert‑is d asfel ɣef wakal d yimal n tmurt.

Ameɣras‑a, d imecbiḥ n wudem, d aččaran, iruḥ ad yeg d imdewwer, allen‑is d tilemmasin, ur meqqrit ur mecṭuḥit, ma d tiɣmi wali aɛeqqa n uzemmur.

Acebbub d aberkan, anzaren d imecṭaḥ, ma d icenfiren ur zurit ur rqiqit. Ɛebban Remdan, di teddi d aɣezzfan, d aččaran ɣef waya tafekka‑s d tuntimt. Yeǧhed d ayen kan, d agrawliw igan annar n umennuɣ amzun d axxam‑is, tilelli d ifadden‑is.

Ɛebban Remḍan, gar wid iḥemmelen tamurt‑is am netta am atmaten‑is, yeddar di tallit ẓẓayen, laẓ d fad ur tezgilen, lmut yal ass tḥegges deg warraw n yiger‑is, maca ur yuyis ara, yumen ad d‑yas wass ad d‑yeflali yiṭij n tumert, ɣef waya yezga d tama tayeffust i yal yiwen yakkaten ɣef yizerfan, yezga d umunnuɣ n yal ass, tuggdi yekna‑as s tebɣest, iwakken kan ad yidir ugdud azzayri di tmurt n laman.

D agrawliw d bu‑tissas, yesɛa lhiba d ayen kan, iqubel acengu afransis yal ass, war tuggdi, nnif d lḥerma d afares‑is n yal ass, iswi‑is agejdan d tilelli d tmunnent n Lezzayen.

Ɛebban Remḍan yefka‑d afud d waṭas n rezg i wakal d tarwa n Lezzayer, almi d asmi yewweḍ ɣer wani ad naweḍ, yemmut ass 27 di duǧember 1957, send timunnent n Lezzayer, di leɛmer‑is 37 n yiseggasen.

Sɣur SAƐDI ZUHRA

Tasɣunt ASELMAD uṭṭun wis 8. Yennayer 2021
Ulac amdan i d‑tefka teẓgi; mebla ccekk, yal yiwen deg‑neɣ yesɛa yemma‑s, d nettat i d taɛwint n leḥnana. Yamma, d yiwet n tmeṭṭut ilulen deg waggur n tuber 1954 deg taddart n Macra i d‑tezgan deg tɣiwant n Makuda yettekkin ɣer ugezdu n Tizi‑Uzzu.

Isem‑is Saadiya, d yemma‑s i as‑isemman akka, akken ad tesɛu sseɛd neɣ zzher di tudert‑is. Tekker‑d gar kraḍ n watmaten, sin warrac akked yiwet n teqcict; meḥsub d nettat i d tis ukuzet. Baba‑s, yemmut zik acku yuḍen aṭas.

Yemma, deg tbeddi d talemmast, ur ɣezzifet, ur wezzilt, d taččurant, d tagrurzant. Aglim‑is d acebḥan am udfel; udem‑is, d ahrawan am uwackan n temtunt; imuyag‑is neɣ leḥnak‑is d izewwaɣen am ujiḥbuḍ neɣ ḥririgran. Ma muqqleɣ ɣer ucebbub‑is d aɣazzfan ar ammas, annect n tseṭṭa n wayis yernu d aberkan usmix. Allen‑is d tiberkanin am uɛeqqa n uzemmur, ttirriqent deg yiṭij; ma d imi‑s d amecṭuḥ am tdurut, d azewwaɣ am ujeǧǧig‑nni yefsan deg tefsut. Annect‑agi akk d tidet maci kan imi d yemma.

Mi tebda tettimɣur ciṭṭuḥ deg leɛmer, yernu tezga tuḍen, tahuski‑ines neɣ ccbaḥa‑ines tebda txesser. Mi ara tt‑twaliḍ ur as‑teqqareḍ ara akk d nettat i yuɣalen akken. Ma ɛeddaɣ ɣer ṭṭbiɛa‑s, ad d‑iniɣ d tin irezznen aṭas; ur tettḥawal ara awal acku ɣur‑s yal awal yesɛa azal d ameqqran.

Di lecɣal d taɛbbajt, teḥrec yernu tetwel, dɣa aniwel n leqbayel, d nettat i d bab‑is: ama d seksu, ama d aɣrum, ama d lexfaf neɣ lesfenǧ, ama d azeṭṭa d wayen akk nniḍen. Aṭas i lemdeɣ ɣur‑s.

Yemma, ḥninet mačči d kra d acu kan ur d‑tesbanay ara sdat‑neɣ akken ur tt‑nettaf ara fell‑as. Mi ara d‑ini awal d awal; ul‑is meqqer, tḥemmel akk medden; yal wa tefka‑as lkar‑is akken i as‑yenna Dda Sliman Azem. Aṭas i tesɛedda, ɣer taggara‑nni‑ines, texser‑as ṭbiɛa seg waṭṭan amcum i tt‑yewwin deg 28 yennayer 2002 deg sbiter n Balwa.

Seg wassen i gziɣ inzi‑nni n Wat‑zik: “Win i wumi kkseɣ baba-s, ur as-kkiseɣ ara; win i wumi kkseɣ yemma-s ur as-ǧǧiɣ ara.”

D tagi i d yemma, ttɛuzzuɣ‑tt aṭas, ad tt‑yerhem wuzmir n Sidi Rebbi, yegga‑as amkan di lǧennet. Dɣa asefru‑agi, d tajmilt i yemma.

Benmuhub Ḥuriya (Bucali)

Tasɣunt ASELMAD uṭṭun wis 8. Yennayer 2021
# Yidir d amedya n ccna n teqbaylit

Yidir d yiwen n ucennay aqebayli iwumi qqaren Ḥamid Cceryet, n taddart n At Laḥsen yellan deg tama n WAt Yanni. Tibeddi‑is d taɣezfant, lqed‑is yezdi am tezzdayt n tmer, tafka‑ines d tareqqaqt yenṭeḍ uglim ɣef yiɣes acku ur yesɛa ara aksum, seg wasmi i t‑ssneɣ ittɛedday‑d di tiliẓri tafekka‑ines ur tebeddel ara, allen‑is ur meqqrit, ur meẓẓiyit, tiwinaɣin i d‑yettaken iccaɛayen seg lebɛid, ullin fell‑asent leɛyun tizuranin am teqcrin, anzaren–is ama d imi; seg wakken iɣunjer tezmreḍ ad tekkseḍ yis‑sen asenan.

aqemmuc‑is d alemmas ur izad ur yenɣis, icenfiren‑is d ireqqaqen, acebbub‑is d aberkan d alegɣan yeɣli‑d ɣef wudem‑is, ma yella d udem‑is d acebḥan, d aɣezzefan; yelluẓ aksum, xas akken seg mbaɛid ad ak‑d‑iban lisseɛ gar tɣawsiwin yellan deg‑s.

Yidir d yiwen n urgaz ireznen yesɛa leɛqel ur yezmir yiwen ad as‑d‑yessukkes leqbiḥ, acku yesɛa ul iwesɛen yeččuren d laḥnana, dayen it‑yeǧǧan yelha aṭas ɣer medden. Tezga taḍsa deg‑yimi‑s, udem‑is yenccreḥ, ma yenṭṭeq‑d s wawal mačči d manwala, d yiwen, iweznan i yettaren ayen ara ad yinni di lfitra, ur d‑yetteffeɣ ara deg uqemuc‑is alma yeẓra d awal ara ad d‑yawwin ibaɣuren i umdan d tmetti, ilehhu‑d aṭas d lceɣal‑is, ladɣa ccna dayen i as‑yettunfken seg wasmi meẓẓi.

Mi yella yesɛa 29 iseggasen deg usemmud‑is, iruḥ ɣer tmurt n Fransa anda yemmuger Bati Markuni i as‑d‑isuffeɣen tasefift‑is tamezwarut Baba Inuba, d tezlit teɛreq taɣribt‑iw, anda i d‑yejmaɛ arrac imecṭaḥ di Fransa, d tizlatin yesɛan aṭas n wazal deg timetti taqbaylit d tririt n wayen yellan di timawit ɣer tira, rnu ɣur‑s tizlatin nniḍen am ssendu, zwi‑tt rwi‑tt... Seg wasmi i d‑isuffeɣ tasefift‑agi yekcem illel n ccna, Isuffeɣ‑d ayen din n tsefifin.

Yesɛa taywalt yelhan s waṭas d yirumyen, ayen it‑yeǧǧan d accenay ameqqran di ddunit, yawwi aṭas n warrazen, ttawin‑t medden d amedaya n urgaz yeṭṭfen di tjadit‑is, d umezruy‑ines, mi ara nessel i tezlatin‑ines, yettuɣal‑aɣ‑d ruḥ acku zuzunent, nettaǧew‑d deg‑sen‑t tuget n tmesirin, i aɣ‑d‑yemmalen abrid yessuffuɣen.

Yidir d accennay ameqqran iḥemmlen akk medden, ama di taddart‑is, ama di tmenaḍin nniḍen n leqbayel, ama di tmura tibeṛṛaniyin. Timeɣarin ferḥent yis‑s aṭas mi ara as‑slent acku yerra‑d agerruj yebdan yettruḥu am yizlan, timucuha, icewwiqen, i d‑yewwin aṭas n yisental, ladɣa tuddert n leqbayel zik‑nni.

D yiwen n uccenay i yesselhuyen timeɣriwin s tezlatin‑is yeččuren d sser, d inumak, tiɣratin, lfereḥ. Yidir yesɛa taɣuct waḥdes mi ara ad yenṭeq s tezlatin‑innes beddan waman ur leḥḥun ara, mi ara as‑tessleḍ iccennu‑d xas tesɛiḍ tuget n lecɣal ad ten‑teǧǧeḍ, ur tettfaqiḍ ara d yiman‑ik.

Yidir d accenay yeccnan s tmeslayin nniḍen akka am tefransist, lameɛna ur yettu ara tajjadit‑is, yeṭṭef deg wansayen, di nnif d lḥarma, d azamul n ccna yettaken abeḥri i turin, yettaran assirem ɣer wul n yimdanen yenɣunan, yessismiḍ tissiswa iccewḍen, yessekay wid yeṭṭsen, yettili tiwwura imedlen, i d‑teẓẓu tiḥerci deg wallaɣen, d wagi i d‑acennay n tidet.

Yidir mačči d menwala; yeḥrec yessen amek ara yesseḥbiber ɣef yiman‑is d twacult‑is, yeẓra anda yegger iḍarren‑is, yal taqqudimt ara yefk s taxemmam, yebḍa gar wayen yelhan d wayen n ddiri, seg wasmi i yebda ccna ur nufi awal ixeṣren di tezlatin‑is, yelsa talaba n nnif d lḥarma d lhiba d tissas d wigi iwumi qqaren medden argaz d awal mačči d aserwal, akka i d‑netta d bab n wawal yessen d acu ara yezwir d acu ara ad yesseggri. Qqaren‑as yella urgaz i d‑yettaǧǧan isem‑is, yella win yeǧǧa yisem‑is.

AYT BENƐLI Cahrazad.

Tasɣunt ASELMAD uṭṭun wis 8. Yennayer 2021
# ACARCAR

Tudrin n tmazɣa d izurar ɣef yidurar, yal yiwet tcebbeḥ d tislit ɣef yidurar, d agerruj n talsa, tessebgan‑d yiwet n ccbaḥa d thuski d tfulki yettudammen d sser, tamurt n Leqbayel d talelluct, tiɣaltin, idurar, isaffen iɣezran, insisen d tmedwa, tiregwa d yicarcaren.

Akken kan ara k‑yefk ubrid ɣer tudrin n laɛzib, sya usya d isekla, abrid yezzi idewwer, isawen srid qbala ar Yiɣil, timnanḍin mzuzarent ta deg ta, myuṭṭafent afus deg ufus, mi d‑teffɣed i temdint n Laɛzib ad d‑taɣeḍ abrid alamma d taḥeccaḍt, zzi kan ɣef zelmeḍ abrid ad yebdu tuzzya tunnḍa alamma tewwdeḍ akal amellal, dinna abeḥri ikeččem turin isifsus ḍef wul, akken kra ad tetreḍqeḍ iɣil n waḍu, amdiq‑a iwehha dayen kan syinna ad d‑tebduḍ ad d‑tettwaliḍ tamdint d akessar, ussan n waḍu dinna d taɛeǧǧaǧt yettsuḍu‑d irennu yetthubbu yeffus zelmeḍ, degger kan tiṭ‑ik ɣef tzelmaḍt ad twaliḍ taddart n ɛiyac, asmi tella di zzman‑is teččur d imezdaɣ, tura d tasusmi, yezdel lxuf deg‑s, segmi amezdaɣ aneggaru yenser syin melmi kan.

Abrid ur ɣezzif mi ara tkemmleḍ tikli ad tkecmeḍ Ibacaten neɣ Imrabden, ixammen mfarzaɛen wa nnig wa ddaw ubrid, rrif rrif tizeɣwa mcuddent ta deg ta, akken kan ara teffɣeḍ seg‑s ma tdeggreḍ allen nnig‑s ad twaliḍ aɣerbaz amenzu n taddart (Muhand Ulhanǧ) iseqqef s uqermud d azeggaɣ, ibedd di tiɣilt yessawal i tmussni, yiwet n ddura i d‑yeggran akken ad nekcem taddart Imaɣninen, amzun akken yessawal‑d ssut n yimeɣrasen yemmuten ɣef tlelli, ha‑tt‑an Tiɣilt Iṭarnac.

Udem d udem nniḍen, tettmar‑d tfulki d ccbaḥa dayen kan, allen teccḍent akin akka akken ad walint, ddaw, nnig, yeffus, zelmed, syinna ad ak‑id‑iban d akessar ar tala Luli, Acarcar n yimaghninen.

Acarcar, yezyeb aṭas. Qqaren‑as daɣen Asif umezyab, yettazzal d aman, yettfeǧǧiǧ yesrugmut ad as‑tesleḍ si lebɛid ittawi‑d tizlatin n lḥif d uɣilif n tumert d lferḥ. Aman deg‑s ur ttfakan, ttazzalen‑d si tɣaltin n Yiɣil d Yimdunen ideg ur tettfakka tzegzewt, sya usya mɣin‑d yisekla, d yimɣan n yal tawsit, teɣzi‑s azal n 50 lmitrat, di tehri azal n 20 tikkwal 10 n lmitrat, di tefsut timeqqwa‑s ttuɣalent d initen am teslit n unéar, d aggus n tteryel, tiɣimit din tesnubgay‑d iḥulfan ileggaɣen, yessifsus ɣef wallaɣ d wul taaééayt, issettuy iɣeblan d zzhir n temdinin.

Yettaf deg‑s iman‑is yal aɛegyyl n twennaḍt, aseklu, imɣi, ajeǧǧig d ufrux, ittak nnuba i tudert, imezdaɣ d yilmeẓyen n taddart ttnubguyen ɣer din timeddiyin aladɣa deg wussan n tefsut, rrif‑is llant tmizar zzint‑as d amesyas, rezzunt‑d ɣer din di tallit n teknisya (ḥeblemluk) d uzemmur, ad tesleḍ kan i laɛwaq tuẓẓafin d usebrireḥ n yimeksawen, d wujaq n yiqrar mi ttmerriḥen, d kra n yilmeẓyen yekkaten snitra, tjemmaɛ‑iten‑d tezlit taqbaylit, ttawin‑d ɣef tlufa n tudert n yal ass, ɣef tirga ɣef usirem, tettun iɣblan d unezgum, ttaran‑d i wudem taḍsa, tettfukti tegmat d tlelli din.

Am waṭas n yiberdan d tudrin, yezdeɣ‑itent tura layas d tsusmi, anda akk ayen iɛeddan?! ula d iberdan msan fkan nnuba i yinejel, yemɣi‑d lxuf deg umadaɣ, Acarcar ifud tura, ifud xas ma mazal yessawal‑d mi ara yettseggix s waman, yessawal‑d i wussan ad d‑uɣalen, i tarwa‑s ad d‑smektin ussan‑nni, i yimerriyen d yinebgawen ula si tmura nniḍen it‑id‑yettmerrin zik nni.

Ay acarcar n taddart nneɣ, kečč d inigi n wayen iɛeddan, aqlaɣ akken nella iḍelli, ad d‑nuɣal ɣer‑k yal tameddit, ad d‑ncebbeḥ tiblaḍin mi asent‑nettezzi zik nni, ussan n teméi fkan iéuran deg‑neɣ, tamurt ad d‑tessawal ahaw ad as‑nerr awal, ad d‑neḥyu iḍelli ad t‑nerr xir n zik nni, tudrin ad tent‑yeččar usirem, adrar iéel‑d irebbi i tarwa‑s, tamurt teffud ffudent tarwa‑s.

Mass MUSSUNI.

Tasɣunt ASELMAD uṭṭun wis 8. Yennayer 2021
Yiwen wass, yewwi‑yi yiḍes‑iw ɣer yiwen wadeg werǧin ẓriɣ di ddunit. D taddart, d tameẓẓyant, ah ! lukan ad tt‑teẓrem acḥal i tecbaḥ !

Lqaɛa‑s d tazedgant, teṣfa am tegnawt n tefsut, zzint‑as‑id tjeǧǧigin si mkul ṣṣenf tennecraḥ am twacult mi ara temlil. ḍefreɣ abrid d asawen, mugreɣ‑d tala, aman‑is ttiriqen am uẓref, bninit. Deffir‑s, zzin‑as‑d yixxamen, wa sdat wa, myenṭaḍen, mqaraben, ttbinen‑d si lebɛid bḥal iserdasen mi ara mseḍfaren. Tewwi‑iyi leɛqel‑iw, yeqqar‑d wul‑iw : i win ara ikecmen ɣur‑s ad tt‑id‑iẓer !?

Deg ubrid‑iw, yiwen ur yelli, tezdeɣ‑itt tsusmi, ikcem lxuf ul‑iw, deg wakken tasusmi‑nni texdem‑d rrehba deg wul‑iw. Taswiɛt kan, ḥulfeɣ i yiwen isers‑d afus‑is ɣef tayet‑iw, frawseɣ ! zziɣ ar deffir s lḥir, ufiɣ argaz d aɣezzfan, allen‑is d tiqahwiyin, wehmeɣ, d aselmad‑w i d‑yeddan di targit‑iw. Yenna‑yi‑d : a yelli, ur tettu ara ayen iɣef kem‑weṣṣaɣ.

ṢABRINA Slimi, aɣerbaz alemmas, AT KSILA.

Aseqɛed d mass : ZEERUQ RAFIQ.

Tasɣunt ASELMAD uṭṭun wis 8. Yennayer 2021
Aẓru n War, d taddart yellan di lqern wis 18 (1730‑1750). Akken i d‑ulsen yimɣaren n zik, amezdaɣ amezwaru n taddart‑agi qqaren‑as, Umniɛ bu Mejjan, qqaren‑as akka imi i yesɛa claɣem d imeqqranen yerna bernen.

Umniɛ bu mejjan iruḥ‑d si taddart n Arbi i d‑yezgan deg Yiflisen, irewl‑d netta akked ukuz n warraw‑is, Muḥend, Uhebbi, Saɛdi, akked Sliman. Irewl‑d imi as‑nnɣan akk arraw‑is nniḍen, yeṭṭef‑d abrid‑is ileḥḥu, ileḥḥu armi yewweḍ ɣer tlemmast n tezgi, anda i d‑yufa yiwen n uẓru d ameqqran, imir yeqqim yezgeɣ ddaw‑as akked warraw‑is.

Semman‑as i taddart‑agi, Aẓru n War imi yella deg‑s yiwen n uẓru d ameqqran, yettidir fell‑as wayrad dɣa qqaren‑as i taddart‑agi Aẓru n Wayrad neɣ akken i as‑qqaren tura Aẓru n War.

Aẓru n War, d taddart di tɣiwant n Mizrana, deg ugezdu n Tizi n Uzzu, tebɛed azal n 7 n yikkilumitren ɣef temdint n Tegzirt. Aẓru n War, d taddart i d‑yezgan ɣef udrar, tezzi‑as‑d tezgi si yal tama. Yal tallit deg usseggas, tettak‑as udem‑is.

Di tegrest, yeddal‑itt udfel amzun d abernus amellal i tersa; di tefsut, tettzegziw akk s yimɣan i d‑ifetḥen, imi tafsut d tasemhuyt anda i d‑ttuɣal tudert imɣan. Anebdu, d tasemhuyt n uẓɣal maca di taddart‑agi ur yettiqsiḥ ara deg‑s uẓɣal imi i as‑d‑ttak tezgi‑nni i as‑d‑yezzin si yal tama abeḥri d tasmuḍi. Amwan, d tasemhuyt anda ttuɣalen yisekla d iwraɣen, imi di tsemhut‑agi i asen‑ɣellin wafriwen‑nsen.

Gar wayen ideg tufrar taddart‑agi ɣef tudrin i as‑d‑yezzin, d aman‑is ḥlawen i d‑ittecruruden ddaw n teẓgi yellan si tama ufella n taddart. Llant aṭas n tliwa, yal yiwet s yisem‑is, gar‑asent : tala, acariǧ, lxezna, lɛinṣer ufella ...

Sidhum Kusayla

Tasɣunt ASELMAD uṭṭun wis 8. Yennayer 2021
# Taddart n Ikeǧǧan (Tifra)

Tezga‑d taddart n Ikeǧǧan deg tɣiwant n Tifra, asun n Sidi Ɛic, tawilyt n Bgayet. Qqaren‑as taddart n Ikeǧǧan, maca ɣer tidet d lɛerc i d‑ijemɛen azal n sḍis (06) n tudrin yeddukklen, Tasga, At Ɛacur, At Meḥyu, Tawrirt Uɛisa, Tfrawt d Ugni. Tudrin‑a ddukklent ama deg tmezduɣt, ur msebɛadent ara ta ɣef ta, ama deg yidgan iɣer ttemlilin yimezdaɣ, ama deg leqdic d wansayen, ɣef waya, i tuɣal amzun d yiwet n taddart.

Seg tama n ugafa, tḥerr‑itt‑id taddart n Lqelɛa Ufella. At Ɛelwan (Akeffadu), seg unẓul d umalu, ma seg usamer d tiẓegwa d ubrid yessuffuɣen ɣer udrar d teẓgi n ukeffadu.

Daxel ad tt‑naf tesɛa aɣerbaz alemmas i d‑yezgan deg taddart n Tesga, yiwen n uɣerbaz amenzu, lbusṭa, axxam n yilmeẓyen, timkerḍit n tɣuri, taska taɣiwant (antenne communal) d wammas n usejji deg tama n Iɣil n Tala. Tlata tɣilusin deg Iger Isemnan, yella daɣen dinan umraḥ n Ikeǧǧan, dinna i d‑ttemlilin ama d ilmeẓyen neɣ d imeqqranen i umeslay d usezri n wakud. Annar amecṭuḥ, d sin d imeqqranen, yiwen deg Tizi, lqaɛa‑ines d akal, ma d wayeḍ d amaynut deg Ugelmim n Tizi, s leḥcic aragmawan (artificielle) yettwaxdem akken ilaq.

Imezdaɣ n Ikeǧǧan ttsewwiqen ɣer ssuq n Sidi Ɛic, tebɛed ɣef temdint‑a s 16 Km, ɛlayet ɣef lebḥer s wazal n 700 n lmitrat, ɣef waya i tt‑yettaṭṭef udfel qrib yal tagrest.

Ad naf tuddar n Ikeǧǧan, yal ta ɣur‑s lǧameɛ n tẓallit, deg‑s daɣen i d‑ttemlilin wat tuddar d tesquma‑ines, yal mi ara nnejmaɛen i usqerdec n temsal yerzan taddart.

Ma nuɣal‑d ɣer leɛwayed d wansayen, ad naf Ikeǧǧan, am nettat am yakk tudrin n leqbayel, teṭṭef deg wansayen n tjaddit, tettili tegmat gar yimezdaɣ‑is, mazal tiwizi d tmecreḍt, alqaḍ n uzemmur, aḥuccu n tuga, takessawt d lxedma n tebḥirin. Deg yal taddart, mazal lxedma n tejmaɛt (tiwizi) gar yimezdaɣ, i uqɛad n wayen ixuṣṣen d lebni d unegmu n taddart.

Deg yidles, yal mi ara d‑teḥḍer tegnit, ama d yennayer, tafsut n yimaziɣen neɣ amenzu n wamber, yal taddart acu n leqdic adelsan i d‑tettheggi, akken yis‑s ad t‑tesfugel, yerna ad d‑kkren warrac imecṭaḥ s leḥmala n tmagit‑nsen. Tettili‑d tɣilust taseklant qrib yal aggur deg temkerḍit.

Ma nuɣal‑d ɣer umezruy, ad naf tamnaḍt n Ikeǧǧan ɣur‑s amezruy d alqayan, uqbel yakan ṭṭrad n Fransa, maca tekki daɣen s lǧehd deg tegrawla n (1954‑1962), imi yal taddart, tsebbel ma drus 20 n terwiḥin d iseflan akken ad d‑tḥelli Lezzayer timunnent‑is, ula d lxalat kkint.

Deg yiseggasen‑a ineggura, yettili‑d kra n unegmu, ama d aqɛad n yiberdan n ukerrus, ama d anekcum n internet, aman d lgaz. Maca drus, imi yettili‑d uɛeṭṭel deg yiṣenfaren sɣur imasayen.

Khaled Achoui.

Tasɣunt ASELMAD uṭṭun wis 8. Yennayer 2021
inkizfin I MVIVM IInI?FCti

Deg taggayt-agi ad tafem iḍrisen imsegziyen ama d imsegzi n wansay neɣ n warmud. aḍris imsegzi n wurar. Ad tafem iḍrsen n umezruy, iḍrisen ussnanen ama d asegzi n kra n tumant tussnant neɣ d tumant tagamant akked temsal yeqqnen ɣer tmetti …

Tasɣunt ASELMAD uṭṭun wis 8. Yennayer 2021
# Mmuqleɣ tamurt umaziɣ

# Yugurten walaɣ udem-ik

# Nnesma-nni anda lliɣ

# Ḥulfeɣ tcewweq s yisem-ik

# Tabrat segmi tt-ɣriɣ

# Ferḥeɣ imi lliɣ d mmi-k

Asefru: Ben Muḥemmed

Yugurten d yiwen ugellid n yimaziγen yeḥkem seg useggas n 113 armi d aseggas n 104 uqbel talalit n Sidna Ɛisa. Di tallit-nni, Yugurten yeεreḍ ad yesddukel imaziγen akken ad ssufγen Ṛṛum. Xas ur yessaweḍ ara γer lebγi-s, maca yeǧǧa-d isem-is deg umezruy s yimenγi-ines mgal Ṛṛum i yekkan 6 n yiseggasen.

Deg useggas 146 (u.t.ɛ) Qarṭaj tamdint n Anibal, tesseɣli‑itt Ṛṛum s lemεawna n Massensen. Tadukli gar Ṛṛum akked Massensen teqqim‑d ɣer warraw‑is Misibsa, Mastanabal akked Gulusa i yuɣalen d igelliden γef tmurt mi yemmut baba‑tsen. Zrin kra n yiseggasen yemmut Mastanabal akked Gulusa, yeqqim‑d Mesibsa d agellid. Mastanabal yeǧǧa‑d sin n yigerdan, Yugurten d Guda. Misibsa yesker‑d arraw n gma‑s amzun d arraw‑is, yegga‑asen leqṛaṛ yerna yesγer‑iten. Misibsa igelled 30 n yiseggasen, yesεa‑d sin n yigerdan, Aderbal d Hemsal. Misibsa ikemmel tadukli i d‑yebda Massensen gar yimaziγen d yiṛumyen. Misibsa iteddu di lebγi n Ṛṛum acku imir‑nni ulac win izemren ad d‑yerfed afus‑is sdat n Ṛṛum.

Yugurten yella yeqfez, yugar akk tizya‑s; isddukel tiḥeṛci d tezmert. Yella d amnay ifazzen ayen din. Deg tazwara, Misibsa yefreḥ s mmi‑s n gma‑s, asmi i iḥulfa s tezmzrt‑is ad tɣelli, ikcem‑it uγbel n warraw‑is acku mazal‑iten meẓẓiyit yerna Yugurten ma ikemmel akka yezmer d netta ara yuγalen d agellid, mačči d yiwen seg warraw‑is ara t‑ixelfen. Iwakken ad yekkes Yugurten seg ubrid n warraw‑is, yefka‑t γer yimenγi, issarem din ara yemmet, ad d‑yeqqim umekkan‑is i warraw‑is. Deg useggas 134 (u.t.ε) Yugurten iruḥ γer Spenyul akken ad iεiwen Ṛṛum deg yimenγiyen‑is. Maca, Mačči akken yessarem Misibsa i teffeγ, Yugurten yuɣal‑asen d izem i yiεdawen, ula d iṛumyen cekren‑t.

Yemmut Misibsa deg useggas n 118 (u.t.ε) arraw‑is nnejmaεen akked Yugurten akken ad feṛqen tamurt maca ur ssawḍen ara ad msefhamen. Yugurten yebɣa ad yuγal d agellid acku yeγleb arraw n Misibsa di leεmeṛ, yerna agdud d lεeṣker ḥemlen‑t, ssawalen‑as « mmi‑s n ugdud ». Yekker umennuɣ gar Yugurten d warraw n Missipsa, Hemsal yemut ma yella d Aderbal yerwel γer Ṛṛum yedda di leεnaya‑nsen. Icetka Aderbal i Ṛṛum γef Yugurten ackulweqt‑nni Tamazγa mazal‑itt ddaw n uzalgu n Ṛṛum. Ihi, tekcem‑d Ṛṛum gar sin n watmaten, tefṛeq‑asen tamurt.

Yugurten niqal yeqbel maca akken kan εeddan 4 n yiseggasen iεawed ṛṛay‑is, yekker s imenγi akken ad yesddukel tamurt‑is, yerna ad yeffeɣ si leɛnaya n Ṛrum. Aderbal yessawel i Ṛṛum akken ad t‑menεen, abrid‑agi Yugurten ibegges‑d yugi ad yerr aḍar, yezzi‑as‑d s lεeṣker i temdint n Sirṭa, anda i yella Aderbal. Aderbal yeẓra ur yezmir ara ad iqabel Yugurten, yeffeγ‑d isellem iman‑is mebla imenγi. Yugurten yesddukel tamurt‑is, yuɣal d agellid. Ṛṛum ur yesṭaεref ara s Yugurten acku ur s‑yaεğib ara wayen yexdem. Yugurten ihegga iman‑is ɣer ṭṭrad; xas akken yeẓra win i kecmen deg yimenγi mgal Ṛṛum am win yettnaγen d win i t‑yernan imi di lawan‑nni, Ṛṛum ulac win i as‑izemren… (yettkemmil)

Tasɣunt ASELMAD uṭṭun wis 8. Yennayer 2021
Yugurten d yiwen ugellid n yimaziγen yeḥkem seg useggas n 113 armi d aseggas n 104 uqbel talalit n Sidna Ɛisa. Di tallit-nni, Yugurten yeεreḍ ad yesddukel imaziγen akken ad ssufγen Aṛumi. Xas ur yessaweḍ ara γer lebγi-s, maca yeǧǧa-d isem-is deg umezruy s imenγi-ines mgal Ṛṛum. Imenγi-agi yekka 6 n yiseggasen.

Aseggas amenzu n yimenγi ger Yugurten akked Ṛṛum, Yugurten yettak tijεal i wid iḥekmen lεeṣker n Ṛṛum akken ur ttnaγen ara yid-s. Yugurten yekkes sser ɣef Ṛṛum, acku yuγ irgazen-is. Deg useggas n 109 (u.t.ε) Ṛṛum terna tceyyeε-d lεeṣker niḍen γer Tmazγa, abrid-agi ssawḍen ad ṭṭfen Bgayet maca ur kcimen ara γer temnaḍin niḍen. Yugurten mazal-it ibedd γef ifadden-is, yessen tamurt am ufus-is; s tḥeṛci-s yeγleb aεdaw.

Di tegrest n useggas 108 (u.t.ε) imezdaγ n Bgayet ṭṭfen-d yiwen n wazen n Yugurten anda isen-d-yenna: “Nγet-ten, nγet-ten akken ma llan”. Ihi imezdaγ n Bgayet uγen awal n Yugurten kkren nγan akk iṛumyen i yellan di Bgayet. Imezdaγ n Tmazγa merra ddan yid-s, ama s tin n lxir neγ s tin n tmara. Lεeṣker n Ṛṛum yerra urfan-is γef yimezdaγ, anda yewweḍ ad yexdem axeṣṣar.

Di temdint n Tala, lεeṣker n Ṛṛum zzin-as-d 40 n wussan, imezdaγ n temdint akken walan ulac tarewla, ṭṭfen-d akk cci-nsen (dheb d lfeṭṭa) gren-t γer yiwen n uxxam, kecmen γer-s, fkan-as times nutni daxel, qeblen ad ten-tečč tmes ur ttuɣalen d aklann Ṛṛum.

Asmi yewweḍ lεeṣker n Ṛṛum γer tama n wadda n Tmazγa, Yugurten yesddukel-d γur-s aḍeggal-is Bukus, agellid n Muriṭanya. Deg useggas n 108 (u.t.ε). Xas akken yeqwa lεeṣker n Ṛṛum di Tmazγa, Maryus aqerru n lεeṣker yeḍleb si Ṛṛum akken ad as-d-rnun lεeṣker. Maryus ikemmel ayen bdan wid iεeddan, s kra n win yeddan d Yugurten yenγa-t ama d argaz ama d tameṭṭut, yedda uzegzaw d uquṛan.

Asmi ifukk unebdu n useggas 107 (u.t.ε) Maryus yessaweḍ ad yeṭṭef tamdint n Gafṣa; yecεel deg-s times; yenγa irgazen, ma yella d tilawin d yigerdan yesenz-iten d aklan. Tasa n Maryus teqqur, smaḥ γur-s ur yelli.

Yugurten yeḍleb si Bukus akken ad iheggi iman-is γer yimenγi acku yebγa ad iqabel Maryus udem γer wudem. Di tegrest n useggas 106 (u.t.ɛ) yebda yimenγi gar Yugurten d Maryus; di tazwara yugar-it Yugurten xas akken yeqwa lεeṣker n Maryus. Akken 6 n wussan qlen s imenγi tikelt niḍen maca abrid-agi yexṣer.

Xas akken Yugurten yečča tiyita lamaεna ur yegzim ara asirem, yeεzem ad ikemmel imenγi. Si tama niḍen, Bukus yeffeγ-it usirem, yebγa ad iḥbes imenγi; yebγa ad yemcawaṛ d Ṛṛum. Iṛumyen d anect-agi kan i ttṛajun, si tazwara bγan ad mcawaṛen d yimeddukal n Yugurten akken ad t-ṭṭfen d amudir. Ṛṛum akked Bukus undin-as-tt i Yugurten.

Deg useggas n 105 (u.t.ε) Yugurten yettwaṭṭef, Ṛṛum tefka-as i Bukus amur n Yugurten, yuɣall d netta i d agellid. Maryus aqerru n lɛesker yuɣal γer Ṛṛum yewwi yid-s Yugurten d ameḥbus. Mi yewweḍ γer temdint n Ṛṛum, sersen-as lqecc n ugellid i Yugurten akken ad t-seknen i lγaci. Imezdaγ n Ṛṛum akken ma llan wehmen mi walan Yugurten d ameḥbus. Yugurten yeqqim di lḥebbs 6 n wussan yemmut si fad d laẓ.

Muḥamed Karun

Tasɣunt ASELMAD uṭṭun wis 8. Yennayer 2021
Yal tamurt teḥwaǧ tarwa‑s, yal tamurt teḥwaǧ amezruy, amezruy yuklal asmekti, azekka yehwaǧ iḍelli, iḍelli yefka aẓar di tmurt n leqbayel neɣ di Tefriqt Ugafa sumata, s yirgazen d tlawin i d‑urwent tissas, wa yeǧǧa tawacult‑is wa yeǧǧa arraw‑is wayeḍ yeǧǧa maḍi iman‑is, yefka‑t d asfel i tlelli i yiseɣ i tsutwin akken ad idirent ass‑a.

Yezdeɣ nnif deg wul‑is ur iqebbel azaglu, ur iteddu akken teddun waman di tregwa, tiregwa‑s ttawint ar tafat, ar fessi n yimraren yurzen imawen, tenddef tassa acḥal d tayemmat; tenzef.

Tiɣri n ugdud ddmen‑tt warraw‑is akken ad ilin d nutni, ad ilin di tlelli, acḥal n yiεdawen acḥal n yicenga i d‑yemmɣen af tmurt akken ad as‑beddlen tikli i tugdut, ad as‑beddlen udem i tmurt, urzen imawen, cudden ulawen s ssnasel, ẓerrben akal yerna mačči nsen, redmen tudrin, wid i d‑isuɣen rran fell‑asen timedlin, cergen kra n ttbut akken ad seddreɣlen wid ara d‑ilalen akken ad ddun s tikli nsen, mačči d yiwet neɣ d sin, mana akken uggten yiεdawen i ṭṭuqqten yirgazen, yettnnaɣen, yettmettaten akken wiyed ad idiren.

Amezruy ur itettu iceffu yettaru, akken yebɣu yiɣzif yiḍ d ulaqrar ad yali wass, anwa ara yettun tamurt? anwa ara yettun idammen yuzzlen d isyaxen? Ula d iberdan cfan, ula d iblaḍen walan, ula d idurar ur ttsusumen qqaren‑d akk ayen iεeddan.

Irebbi n tmurt atas i d‑irebba, atas i yezzuzen di tegrawla laẓ d leεra, d azɣal neɣ d asigna, ddurin asirem, sessen tilelli d tidet, ur ttḥulfun i εeyyu, seg‑sen wid i d‑ilulen akken ad naɣen ɣef ugdud, d kra akk i t‑yuɣen, neɣ i t‑izedɣen, neɣ it‑iceɣben, AMAR AMSAḥ d yiwen gar‑asen.

Amar amsaḥ yedder tudert n lḥif d uɣilif yella ixeddem ar lkulun, yerwa timerzuga ikerrez akal ɣellten wiyed, akken qqaren: « aεudiw n baba rniɣ rrekba ar deffir ».

Ur yessin ass amellal, wid i t‑yessnenqqaren‑d acebbub‑is ɣezzif akken ɣezzif usirem izedɣen ul‑is, d ilemẓi ufrin, tamuɣli‑s d rrsas deg wudem n yiεdawen‑is, rzin ur yessugut awal, yettenneḍ iles‑is uqbel ad d‑imeslay, ilul‑d di taddart n Ayt εelyan deg temnaḍt n Laεzib n Zaεmum di tmurt n leqbayel, deg yennayer (janḍier) 1921, asmi i d‑yemda yella yettcewwil afransis yellan din, segmi it‑ttnadin akka d wakka terra‑t tmara ad yunag ar Lezzayer tamanaɣt, din i iqeddec di kra n tdukkliwin n tallelt, ur yuɣi rrif yekcem ul n tsertit din, imeɣnes deg ukabar n PPA (akabar aɣefran azzayri), d aεeyyal daɣen n « OS », yella yettkabar OUAMRANE s waîas, aîas wumi yeẓẓem lebsel s allen, yerra i ucengu targa d asawen, cerwen‑tt merriɣet yella ur yettamen yiwen, ula d wid it‑yettkabaren yessen anda ad isers aḍar‑is.

Tamsalt n tlelli tezdeɣ deg‑s send tinedwin‑is, asmi akken afransis yesgan agdud, yuki i uǧeǧǧiḍ i la yettaɣen, yeẓra d ajajiḥ i la d‑ssaɣayen, iwala d asɣimi i la d‑sɣamayen, Tasɣunt ASELMAD uṭṭun wis 8. Yennayer 2021.
yeîîef abrid abrid‑nni n umennuɣ, isers ɣef tuyat‑is tilufa n ugdud , yerna tilelli n tmurt, ha‑t‑an  da ha‑t‑an dihin, yettlus akin akka, iseεreq‑as i uεdaw lǧerra, si taddart ar tayeḍ, si temnaḍt ar tayeḍ, mi t‑nudan yeffus ad t‑id‑afen zelmeḍ, εeddi kečč îîef‑it‑id, yexdem afernas aladɣa di tallit deg yella ANDRẓ Melmoux yellan d amaswaḍ n temsulta n temnaḍt n Laεzib « Naciria » n tura deg ugezdu n Boumerdes wumi semman « Haussonvillers »

Isem‑is kan yesseɣli‑d tuggdi ɣef wid i i as‑isellen, di tallit‑is beddlen‑as isem rran‑t d amsah , netta yellan d anaεmar yettwassen daɣen s yisem n « Amar ḥamza », netta tidet‑is AMAR QAḍI, yettnaḍaḥen ɣef tlelli, asirem it‑izedɣen yeldi‑as allen zik zik, yebges i umennuɣ akken ad isuffeɣ afransis si tmurt‑is, ad t‑ihareb xas ma weḥd‑s daɣ netta qqaren‑as « Bandit d honneur », ur yestamen idis‑is ala tili‑s d tektiwin‑is d wid yeddukkul, yebges tabɣest d tissas, yettlus tiḥerci, yessumut azekka, azekka nni n tmurt, yettru af tlufa izedɣen akal‑is, imeîîi‑s d imeîîi n ugdud merra d tmurt s umata

Deg 1921 deg Ayt εelyan abrid yettawin ar YIɣIL n UDMER neɣ SID ALI BOUAB tura, imiren i d‑yefruri yefruri‑d lkuraj yid‑s, din i d‑ilul ilul‑d umennuɣ yid‑s, din i d‑itturebba tturebbant‑d‑ tissas yid‑s, yezra win i d‑ikecmen s wuzzal tuffɣa‑s s wuzzal daɣnetta yezga s umrig « MAT 56 »

Atas i yesseɣli n yifransisen di lǧerra‑s , ttiεad nni i as‑yefka Andre Melmoux deg Tiɣzar N Ayt Yahia , yeɣli din s leslaḥ , di « Abbu » tura d Sidi Daoud deg 16 di mayyu 1949

Lmut ur yemmut xas ma udem‑is iruḥ, akken qqaren : « ttruḥun wudmawen ttɣiman‑d yismawen » ttɣiman‑d deg wulawen i tsutwin ara d‑ilalen i d –yettlalen, xas ma ur as‑yuɣal wazal, xas ma iεedda zzman d wussan d yiseggasen, amezruy ad t‑id‑imekti, ad t‑id‑ismekti i wid ara d‑ilalen, i d‑yettlalen, netta ur yemmut, deg‑neɣ yettlal‑d yal ass, ad d‑yettlal yal mi ara t‑id‑nmekti,  yal mi ara t‑id‑nesmekti tiddukla n Tamussni ur tettu, xas ma ulac‑it xas aẓekka‑s tezdeɣ‑it tsusmi azal n 75 d aseggas ur t‑ntettu ur k‑ntettu

MUSSUNI Ṭayeb.

Tasɣunt ASELMAD uṭṭun wis 8. Yennayer 2021
Ass n 29 deg Meɣres 1959 sdat n udrar Tmur deg tama n unẓul n Busɛada, ɣlin, uzlen yidammen sin yizmawen i ibedden mgal tamhersa n yigen afransis, deg ubrid‑nsen ɣer Tunes, akken ad mlilen d yimaslaḍen n Uwanek n Leɛḍil n Tigduda Tazzayrit (GPRA).

Si Ɛmiruc akked Si Lḥewwas, anwa Azzayri ur yeslin ara i yismawen‑a, anta tiɣmert ur yewwiḍ ara zzhir d rrehba i lan ! Bɣiɣ ad ten‑id‑snekwuɣ ugar, maca ixef‑iw yeɛweq, seg wanwa ara yezwir, i sin d tarrwa n Tmazɣa iḥruren. Ɛmiruc, mmi‑s n tmurt Taqbaylit ilul deg wass n 31 Tuber 1926 deg taddart Tasaft Ugemmun, deg WAt Wassif. Si Lḥuwas, d mmi‑s n Lewras, isem‑is n tidet, Ḥmed Ben Ɛebd Llah, ilul deg 1923 deg taddart Mcunec, deg yidurar Icawiyen.

I sin kecmen deg umussu aɣelnaw d tsertit akken d imeẓyanen akken daɣen i gren deg yirebbi i ṭrad imselleḥ mgal acengu war aḥezzeb, war tuggdi !

Si Ɛmiruc yebda leqdic asertan deg ukabar MTLD deg Lezzayer tamanaɣt, sakin, yekcem ɣer Tuddsa tuzzigt imi i d‑yeqwa lḥers ɣef ukabar‑a ; ittwaṭṭef ɣer lḥebs deg 1950. Ur iɛeṭṭel ara, yeffeɣ‑d deg useggas 1951. Gan fell‑as taɛessast d lḥers, yerna gedlen fell‑as ad yekcem ɣer tmanaɣt, sakin yeffeɣ ɣer Fransa, aneggaru‑a ur iɛeṭṭel ara yekcem‑d ɣer Lezzayer akken ad yekcem deg ukabar FLN, deg useggas 1955.

Ittwasbed d aqerru ɣef temnaḍt tis kraḍ, akken i ila daɣen tawuri n umassaɣ gar temnaḍt tis kraḍet akked tis snat, Qsenṭina ; akken daɣen i itteki deg Ugraw n Ssumam deg 20 ɣuct 1956.

Si Lḥewwas ula d netta yekcem deg leqdic asertan d yimselleḥ, akken d ilemẓi yekcem ɣer umussu n uwallek n yimserḥen deg seḥra. Deg useggas n 1957, yemlal d Si Ɛmiruc, anda i ttemcawaren, ttmeslayen ɣef tiɣtas i d‑yefɣen deg Ugraw n Ssumam, sakin yuɣal d aqerru ɣef tegzemt tis 5, seld mi yemmut Ɛli Mellaḥ.

Ɣer Duwenber 1958 yeḥḍer i temlilit tameqqrant i ittwasnen s yisem « Timlilit n yiknanaren», dina i d‑ttwaxtaren, netta d Si Ɛmiruc akken ad ilin d imassaɣen gar FLN d yimḍebren i ṭrad beṛṛa n tmurt.

Deg ubrid‑nsen ad mlilen iɛeggalen n uwanek n leɛḍil n tigduda tazzayrit, yellan deg Tunes, ruḥen s wazal n ukuẓ tmerwin n yiserdasen ; yedda yid‑sen ula d umezzad, Ɛemmur Dris.

Uɣen abrid n unẓul, imi i d‑uwḍen ɣer Busɛada, ufan‑d igen afransis yezzi‑asen‑d seg myal tama, imi ineggura‑a, yewweḍ‑asen‑d yisalli‑nsen, ad d‑teddun.

Si Ɛmiruc d Si Lḥewwas ttuzenzen sɣur kra n yiḥerkkiyen i yellan mxalafen deg kra n temsal n ṭrad. Azal n 25 000 iserdasen mgal sin iqerray d yiwen umezzad d ukuz tmerwin iserdasen, amennuɣ qessiḥen.

Si Ɛmiruc d Si Lḥewwas uwten, qublen tirsasin n yigen afransis s tebɣest almi ɣlin deg unnar n umennuɣ, akken i ttwaṭṭfen kra n yiserdasen ɣer lḥebs.

Ass n 29 deg Meɣres ad yeqqim d ass n usmekti n uɣelluy‑nsen, d ass n usmekti n yal argaz yefkan tarwiḥt‑is iwakken ad yidir ugdud deg talwit.

Yasin XELLIFA

Tasɣunt ASELMAD uṭṭun wis 8. Yennayer 2021
# Massensen

Tamazɣa, d isem‑a i as‑ittunefken i Tefriqt Ugafa. Akal‑is, yesεa tilisa d Maser seg usammar, agraw aṭlanṭik seg umalu, ma yella d agafa yezzi‑as‑d yilel agrakal, seg unẓul d timura n Tefriq talemmast. Amezruy n yimaziɣen yefka aẓar ugar n 6000 n yiseggasen s.t.s.∑, aṭas n leǧnas i tt‑id‑ikecmen, acku tell‑a d taɣesbaɣureḍ s kra yellan; akal wessiεen, rnu lɣellat i yellan deg‑s.

Tamazɣa, ɣas akken aṭas i tt‑id‑ikecmen, maca Imaziɣen, ur sserḥen seg wakal‑nsen, xedmen aṭas n yizba mgal icenga‑nsen. Deg tasut tis kraḍ (III) s.t.s.∑, llant kraḍ n tgeldiwin timaziɣin; Tagelda n Yimasilyen, Tagelda n Yimasisilen d tgelda n Yimuren.

Gar igelliden n tgeldiwin‑a, ad d‑nemmeslay ɣef "Masensen", mmi‑s n ugellid "Gaya". Masensen, iceyyε‑it baba‑s ɣer Qerṭaj, wid i llan gar‑asen wassaɣen n teddukli, iceyyε‑it iwakken ad yelmed deg temdint‑a tameqqrant. Dɣa d ayen i yeḍran, Masensen yelmed kra yellan, tamusni, idles... Ula d tayri‑is yufa‑tt dinn‑a, iḥemmel "Sufunib" yelli‑s n ugellid "Asdrubal", ula d nettat tḥemmel‑it, maca tayri‑nsen ur t‑tdum ara, ussan‑nsen imellalen uɣalen d iberkanen.

Deg useggas 218 s.t.s.Ɛ, yekker yimenɣi gar Irumyen d Iqerṭajyen, agellid n yimasilen "Gaya" d mmi‑s "Masensen" ddan d iqerṭajyen. Deg yimenɣi‑a i yeɣli ugellid "Gaya", ɣef waya yekker yimenɣi ɣef win ara yuɣalen d agellid, ma yella d mmi‑s, yella yentta deg ṭṭraḍ.

Imi i yesla Masensen, s wayen yeḍran, yeṭṭef abrid‑is ɣer tmurt‑is, imi i d‑yewweḍ ɣer Muriṭanya, agellid n tmurt‑a yefka‑as azal n 4000 n yiserdasen, ddan yid‑s. Yekker yimenɣi, Masensen yuɣal d agellid n Yimasilyen. Maca, ddan deg leεgab‑is yicenga‑s, ssawḍen alammi i t‑srewlen, Masensen isellek iman‑is seg lmut, iḍegger iman‑is ɣer wasif meqqren, iwakken ad nwun wid i t‑id‑iḍefren yemmut, netta yewwit uḥemmal n waman alammi i yewweḍ ɣer kra n lɣar akka, anida i t‑ffren yimdukkal‑is, yeqqim dinn‑a alammi i as‑tuɣal tezmert‑is.

Ayen i as‑yeḍran i Masensen, ur t‑isεedda ara akka kan, iεewwel ad yerr ttar, w ad iḥareb ɣef waka n lejdud‑is, Imaziɣen imi slan s tudert‑is, kkren‑d ad ddun yid‑s akken ma llan. Tadukkli i i yellan gar yimasilyen d iqerṭajyen tekfa asmi i yeɣli "Gaya", iqerṭajyen uɣalen dduklen d "Sifakes", aneggaru‑a yessaweḍ armi i yessuter Sufunib, tayri n Masensen, ma yella d aneggaru‑a, iga assaɣen d irumyen.

Kkren acḥal n ṭṭraḍat gar snat‑a n tamiwin, deg useggas 203 s.t.s.Ɛ, yessaweḍ ugellid "Masensen" ad yessbed tagelda n "Yimasilyen", yerra snat n tmanaɣin; "Hippo Regius" d "Sirta", yesdukkel «Tamazɣa», i tikkelt tamezwarut, yerra akal‑is d win yelhan i tfellaḥt, d anesbaɣur s kra yellan, Irumyen, ssawalen‑as i Tefriqt n ugafa “Akufi n yirden”, yessawḍ‑itt ɣer uswir aεlayan ula deg tɣerma.

Masensen, yemmut asmi i yesεa 90 n yiseggasen deg leεmer‑is, yeǧǧa‑d deffir aṭas n dderya (ugar n 40), ɣef wakken i d‑qqaren yimazrayen, send ad yemmet, yella yezmer ad yerkeb ɣef wayyis(uεudiw), acku yesεa tazmert teǧhed mačči d kra, yeǧǧa‑d daɣen awal ara d‑yeqqim i lebda: Tafriqt i yifriqen.

Ilmend n uḍris alibi i d‑yefkan isem n ugellid‑a, win i yuran "MSNSN", anamek‑is: Mass‑nsen, neɣ agellid‑nsen.

Mwayessi Neǧmeddin

Iɣbula: Moh Cherbi et Thierry Deslot, 2000, Les Rois Berbères, Alger, p'5, 6, 7 .... 17.

Tasɣunt ASELMAD uṭṭun wis 8. Yennayer 2021
# Abernus

d yiwen gar yiselsa i ttlusun yirgazen ladɣa di tmurt n Leqbayel. Xeddment‑t tlawin s taḍuṭ i d‑ttekksent mi ara llsent ulli di tfesut, syin ad tt‑awint ɣer tala neɣ ɣer wasif akken ad tt‑sirdent, ad tt‑fesrent armi tekkaw, ad tt‑sɛeddint deg yimceḍ i S wakken ad kksent kra yellan d axeclaw deg‑s. Mi wwḍent s axxam timlilit deg tesga, aqerdac deg yifassen ad ɛnunt taḍuṭ, ad tefsunt, ad ttelment s truka d yiẓdi Alamma swejdent ulman ilaqen i wakken ad grent abernus‑nsent.

Abernus, d azamul n lhiba d trugza, yettlusu‑t urgaz mi ara iruḥ ɣer tejmeɛt neɣ ɣer ugadez ɣef teɣzi n tsemhay n useggas imi di yal tallit abernus yesεa azal‑is. Di tegrest neɣ deg umwan yetterra asemmiḍ ɣef win ara t‑yelsen, akken diɣ yessdaray yis‑s umdan mi ara t‑teṭṭef lehwa. Maca daɣen yessemras‑it di tegnatin‑nniḍen ama deg tefsut neɣ deg unebdu, imi yettawi‑d deg uqelmun‑is ama d lqeḍyan neɣ d taɣawsa ara d‑yawi si lexla neɣ ahat d aεwin ara yawi ɣer teksawt.

Abernus, d taduli, d ussu imi tiwaculin ttɣummunt ama d llufan neɣ d igerdan neɣ ad naf tessun‑t ɣef lqaεa i yiɣimi.

Abernus, d win i nettaf diɣen di tmeɣriwin n zzwaǧ ama d isli neɣ d tislit ad tafeḍ selsen‑as abernus ass n tmeɣra neɣ ass n tuqqna n lḥenni.

# Aṭas n yicennayen i yecnan fell‑as

ad d‑nebder Ḥelli Ɛli i yennan deg wawal‑is :

Yeǧǧa‑yi‑d baba abernus,

Abernus i as‑d‑yeǧǧa baba‑s,

Yenna‑yi‑d ḥader‑it ɣef wammus,

Ma yumes teɣli lqima‑s.

D Maεtub Lwennas i as‑yennan:

Taḍuṭ mellulen,

Mačči d ulli ad tt‑yesburen,

Limer d izmawen,

Qlil win ara yelsen abernus

Ɣer taggara, ad d‑nini d akken abernus, d tajadit, yennfeɛ di yal tagnit di yal tallit.

Mass Saεdi

Tasɣunt ASELMAD uṭṭun wis 8. Yennayer 2021
# Tajmaɛt

Deg umḍal yal timetti tesɛa tuddsa tamettant, yis‑s i tetteddu tudert n yimdanen, ula d timetti taqbaylit tamensayt (taqburt) tesɛa tuddsa‑ines, acukan temgarad ɣef tuddsa n tmettiyin‑nniḍen, ama deg talaɣa ama deg usefrek.

Yal taddart tesɛa agraw amatu, win imi qqaren tajmaɛt, yis‑s i teddunt tlufa n taddart. Yal ddurt, yettili‑d ugraw n tejmaɛt akken ad sqerdcen tilufa n taddart, argaz ur d‑yussin ara ɣer ugraw ad ifekk lexṭṭiya.

Agraw n taddart yettili‑d deg tejmaɛt, deg tazwara, ameqqran n taddart neɣ lamin ad yebdu awal, ad yessefhem iswi n ugraw, syin ad ifekk awal i wid yebɣan ad meslayen, acukan dima d wid yennumen ttmeslayen kan ara d‑yemmeslayen, wiyaḍ sussumen, sellen d acu i d‑ttmeslayen irgazen mucaɛen deg taddart.

Agraw n taddart dima yettɛeṭṭil, yettaṭṭaf aṭas n wakud imi llan wid yettɛeṭṭilen deg wawal, neɣ ma yella‑d ubeddel n wawal gar leṣfuf n taddart. Deg ugraw, taddart mi ara teṭṭef taɣtast, awal n umɣar yettɛeddi sdat n wawal n umeẓẓiyan, awal n win yesɛan cci yettɛeddayen sdat wawal n yigellil. Llan diɣen wid ur nesɛi ara akk awal deg ugraw am: yixarazen, igezzaren, wid yettektilin irden, wid yekkaten ṭṭbel, acukan ayen yesewhamen d acu yemgaraden gar win yettektilin zzit yesɛa awal‑is, d win yettektilin irden ur yesɛi ara awal‑is, akken diɣen timetti ṭhemmel iḍeballen, taddart tzehhu yis‑sen acukan ur sɛin awal deg ugraw, akken diɣen ameddaḥ yesɛa awal, yesɛa azal d leqdder …. ma d aḍebbal ur yesɛi ara.

Mi ara d‑tawweḍ taggara n ugraw, ameqqran n taddart ad ifekk urag i yirgazen akken ad ffɣen, win ara yeffɣen uqbel lawan ad ifekk lexṭṭiya.

Deg kra n tegnatin, ma yella‑d imenɣi gar twaculin neɣ teɣli temggerḍt, agraw n taddart ur yessaweḍ ara akken ad yefru tamsalt, ad iger tiɣri i yimɣaren n leɛrec akken ad assen ad kecmen gar twaculin yettnaɣen.

Tajmaɛt n taddart, ulac d acu i as‑ittruḥun, terra lewhi i tlufa n taddart, txeddem islaganen, ajmaɛ n tebzert, lexṭṭiyat, aheyyi n tcemlilin, timecreḍt…ula deg lawan n ṭṭrad d umennuɣ, d tajmaɛt i tt‑igezzmen deg ṛṛay ma taddart ad tikki neɣ ala deg umennuɣ.

Mehenna Halit

Tasɣunt ASELMAD uṭṭun wis 8. Yennayer 2021
# Yennayer, d awal uddis

sin wawalen; yen i d‑yemmalen yiwen akked ayer i d‑yemmalen ayyur neɣ aggur; meḥsub d aggur amezwaru deg uwitay amaziɣ.

Aggur‑agi, d azamul n yimaziɣen, yebda asmi yekcem Cacnaq ɣer tmurt n Maṣser deg 950 uqbel talalit n Ɛisa; yesseɣli agellid‑ines, yessbedd tagelda tis 22. Ass‑a nessaweḍ ɣer 2971 iqublen 2021.

Yettili‑d usfugel n umenzu n yennayer s lferḥ imi d aggur yesfilliten i lxir, lɣella akked rrbeḥ. Deg tazwara sizdigen ixxamen, syin ad d‑heggin iyuzaḍ ara ggen d imensi ad rnun asqi bu sebɛa yisufar am (lḥemmez, llubya m‑leɛyun, ibawen …) meḥsub asqi aquran neɣ imenda. Syin mi ara d‑yers yimensi, ttaǧǧan amur i uɣrib iɣaben neɣ i yiminig, ad t‑fken i yinebgi n Rebbbi neɣ i win ixuṣṣen, d asfillet ad d‑yuɣal bxir ɣer uxxam‑is.

Mi ččan akk imensi, ttseṭṭilen i llufan i tikkelt tamezwarut ma ur iɛeddi ara fell‑as yennayer, d asfillet akken ad yimɣur. Ttakken ciṭ n wučči i yibeɛɛac akken ur setten ara lɣella‑nsen. Tteggen daɣen lḥenni uqbel ad ṭṭsen, ttɛawazen s lferḥ d unecraḥ gar yiɛeggalen n twacult.

Deg waggur‑agi, xeddmen tasewwiqt anda aqcic ad d‑yawi aqerruy n uzger, akken ad yuɣal d aqerruy n uxxam.

Ihi, ass amenzu n yennayer, d ass yettufarasen, d ass ideg tettemlili tasa d wayen turew, ur ilaq ara ad nsetḥi yes‑s imi aɣ‑t‑id‑ǧǧan lejdud‑nneɣ.

Benmuhub Ḥuriya (Bucali)

Tasɣunt ASELMAD uṭṭun wis 8. Yennayer 2021
Ssuq (ulzuz)

Zik‑nni, tudrin ur sɛint ara tiḥuna, akken ad aɣen medden ayen i ten‑ixuṣṣen deg yixxamen‑nsen, ɣef waya yal lɛerc yesɛa ssuq, yettili tikelt i ddurt, yella deg‑s akk wayen tuḥwaǧ twacult, acukan ayen yeɛnan irden, zzit, tazart, yal axxam yettheyyi ayen ara yečč deg useggas, yal tawacult tettaččar ikufan d irgen, tixabiyin d zzit. Ssuq yesɛa annar anda znuzuyen ilzazen akk d rreḥba anda znuzuyen lmal.

Deg wass n ssuq, yal lɛerc yettakk laɛnaya i wid i d‑yettassen ɣer ssuq‑is, akken ulac win ar asen‑d‑yezwren deg ubrid. Deg wass n ssuq, i ttnejmaɛen leɛruc n teqbilt, deg‑s i ferrun timsal : ayen yeɛnan ṭṭrad neɣ ma yella wugur gar tudrin. Yal yiwen ara d‑yawin alzaz ad t‑yezzenz ad ixelleṣ lmeks i lɛerc n ssuq, imi yal ssuq yesɛa ṭṭamen‑is.

Yal ssuq yesɛa isem n lɛerc‑is d wass i deg yettili : Larbeɛa Nat Wasif, Lḥedd n Wat Yelliten, Lexmis n Yilluyen….., dima adeg n ssuq yettili ɣer tama n wanda llan waman: ama d asif neɣ d tala imi ssuq yettɛeṭṭil deg ssbeḥ alama d tameddit.

Tugart n leswaq d irgazen kan i yettsewwiqen ɣur‑sen acukan deg lɛerc n Wat Yiraten, At Frawsen, d Wat Bucɛayeb, llant tlawin yettruḥun ɣer ssuq, sɛant reḥba‑nsent, znuzuyent deg‑s timellalin, tiyuẓad, afexxar, taduḍt …

Mi d‑yeḥder wayyur n ramḍan neɣ lɛid, ad yali umrabeḍ n lɛerc nnig rreḥba ad yeṭṭef deg ufus‑is asenǧaq, ad yini i yimsuwqen melmi i d ass n ramḍan neɣ melmi i d ass n lɛid.

Ma tella‑d tukerḍa deg ssuq, ameqqran n ssuq, ad yessiwel i yirgazen n lɛerc‑is akken ad d‑nadin amakar, mi ara t‑teṭṭfen ad t‑wten, ad as‑seṭṭlen claɣem‑im sdat medden, ad t‑nfun deg ssuq‑nni, d awezɣi akken ad yuɣal i tikelt‑nniḍen ɣer din, akken diɣen ad ifekk lexṭṭiya deg taddart‑is imi yuker deg ssuq.

Deg lawan n ṭṭrad n 1871, ccix Aḥeddad yettruḥu ɣer leswaq n tmurt n leqbayel akken ad yessuter i yimdanen akken ad ddun yid‑s deg umennuɣ mgal n Fransa, deg ssuq i d‑yettili uzraɛ n yizen n uheyyi i ṭṭrad.

Ass‑a, tudrin n tmurt leqbayel uɣalent d leswaq, ama leswaq n leɛrec tugart deg‑sen ruḥen ddan d wansayen, ala aɣebbar n reḥbat‑nsen i d‑yeqqimen yettawi‑t waḍu deg yigenni. Ma d leswaq i d‑yeqqimen ala imaɣaren i irezzun ɣur‑sen amzun akken d actaf ma ilemẓi yeqsed ssuq.

Mhenna Ḥalit

Tasɣunt ASELMAD uṭṭun wis 8. Yennayer 2021
# inkizfin I MVIVM Orri?

Deg taggayt-agi ad tafem iḍrisen n wullis s mennaw n tewsatin- ines ( tullisin n tilawt, timucuha, timɛayin, tinqisin, tullisin n tussna tasugnant, tullisin isewhamen, tineffusin …)

Tasɣunt ASELMAD uṭṭun wis 8. Yennayer 2021
Yidir uqbel ad iruḥ deg-sent, yella iḥemmel dayen kan Zehra, imi d nettat kan i yessnen ad teɛrek leḥzen ideg tebbeẓ temẓi-is, mi teɛrek ad as-tbeddel udem ad terr d lferḥ ara iceṭṭḥen gar wallen-is.

Zehra, uqbel ad tissin Yidir ul-is yella yedduqus i kra yellan d naqus, ilha neɣ ixus, Ɣur-s awi-d kan anwa s ara tḥus. D acu seg wasmi tessen Yidir tbeddel! Tḥulfa yid-s i tayri n lebda dɣa yerked wul-is! Yurez akken ilaq, mačči d askeɛrer.

Zerrin wussan, rnan wagguren, iḥulfan yezdin Zehra ar Yidir ḥemmun yerna gemmun deg sin mačči deg yiwen kan wul. Yiwet n tikkelt iruḥ Yidir ɣer Rabeḥ n Teẓrut n Walim, xali-s ah. Iqsed-it akken ad as-isuter ad yeddu ad as-d-xeṭṭben Zehra at Flasen.

Akken kan yesla Lḥaǧ Rabeḥ i yisem n Zehra iqleb-itt Rebbi fell-as! Yuɣal d azeggaɣ, tekfel-it-d tidi d tasmaḍt, cwiṭ kan akka yebda iɛeṭṭisen, tisusaf ilexximen, iruḥ akkya ad yeɣli, lemmer mačči d yidir i t-id-yeṭṭfen tili i d-yuɣal uɣesmar-is deg lluḥ n ṭṭabla.

Lḥaǧ iswa tiqit waman iɛedda-t ṭaglal-nni, dɣa yeẓẓel ɣef ufutay, uqbel ad t-awi tnafa.

Yella kra i as-d-yenna i Yidir s tuffa, ilemẓi meskin seg wass-nni yebra i wawal n zwaǧ, yemsebra netta d wallaɣ-is, yeǧǧa taddart yufa-as ddwa i tikli. Nnig n 10 n yiseggasen seg mi yeffeɣ taddart ar ass-a mačči iban-d lexbar fell-as.

Ma d Zehra meskint wi ara wen-yeḥkun amek yid-s teḍra tmeɣbunt! Ikbel-itt layas, yeṭṭef-itt lxiq deg tqacuct uqerruy. Lhem n Yidir, lhem n tmetti d win n yemma-s sufella! D amezzuɣ-w i as-yeslan sbeḥ-a imi tt-tettɛayer yerna s leɛyaḍ:

- Wa Zehra, am uqerruy, a taɛezzugt am ukaspul!
- D acu a qessam ah!
- Anda telliḍ? Seg ssbeḥ ssawaleɣ-am-d a talexxaxt, a tamerkut am iweṭṭen, yugin ad d-tecbu tizya-s!
- Anda lliɣ? lliɣ, liɣ-as tawwurt i wallaɣ-iw, serrḥeɣ-as ad yemmenṭar, wissen ahit ad t-id-yemlal!

Ruḥ ad kem-id-asent sebɛa teqriḥin a tabuhalit! a tamengurt, a tamburt! lemmer i am-tefki teswiɛt, tili aqla-kem deg uxxam-im s tarwa-m d urgaz-im! imi teddiḍ deg lebɣi n tayri n zmer d zzeɛter, ur d-tecliɛeḍ la deg-i, la deg nnif-im! atan anda i aɣ-tessawḍeḍ, ambeɛd Ɛelğa giẓẓan m-allen n umiɛruf, m-iqewjjiren teɣyult n waɛraben! tettnegnig fell-i! Tenwiḍ mazal ad d-yuɣal yah? Yidir si fini!

Teẓriḍ a yemma atan aḥeq tardast-a n leɛqel i yi-d-iqqimen ar tessusmeḍ neɣ alma suɣeɣ; medden akk ad y-d-slen, yerna ad asen-iniɣ Rabeḥ n Teẓrut n Walim...

Uh a yelli a mummu n wallen-iw, a ḥebbu n tasa-w a tin i as-yefkan lbenna d wazal i tudert-iw, ah lemmer mačči d kem tili acḥal-aya deg-mi i as-giɣ tilist i leɛmer-iw!

Suref-iyi a yelli d remṭan ad t-yexzu Rebbi inɛel-it i y-iɣelben ...

Buǧemɛa Benḥemmu

Tasɣunt ASELMAD uṭṭun wis 8. Yennayer 2021
Asmi akken nella neqqar di tesnawit n Tegzirt, tablaḍṭ‑nni yellan di beṛṛa, d nettat kan i nḥemmel, d nettat i nettaf d amwanes. Neɛceq‑itt ɣef waya i as‑neqqar tablaḍṭ n laɛceq.

Skud akken ɛlayit mi ara tbeddeḍ sufella‑as ad d‑bineḍ am usbeddad n tlelli yellan di tmurt n Marikan, abeḥri asemmaḍ ad ittruḥu ɣef tfekka‑k, ak‑itthuzzu akken itthuzzu waḍu tiseḍwa. Deg‑s nferru timsal, nettawi‑d timucuha d yicewiqen ladɣa mi yettili usendded, di tallit n yikayaden neɣ uqbel ara nekcem ɣer tzeqqa; tiɣratin, aṣṣeffeq... Inelmaden nniḍen ad aɣ‑d‑qqaren aɛni yella win izewǧen dina? Nekkni nettarra iman‑nneɣ ur nesli ara. Ula d anemhal‑nni ur t‑iḥemmel ula d yiwen ad ittṣeffiq, ad ittɛeggiḍ di tewwurt tameqrant iwakken ad nessusem. Nekkni ur nesli, ur nwala. Aya yuɣal d tannumi.

Taṣebḥit, ulac win ara d‑iɛeddin seg‑nneɣ ur yettali ara fell‑as akken ad iwali iɣeṛṛuba di lebḥar, neɣ iṣeggaden deg usagen ama yella ugeffur neɣ ulac. Tuɣal d agerruǧ‑nneɣ. Wid i aɣ‑d‑ittwalin dina qarren‑aɣ‑d: tablaḍṭ‑nni tuɣal‑awen am lqahwa n ssbeḥ! Nekkni ur d‑necliɛ ara seg‑sen. Nwulef‑itt, nettat daɣen. Ula d ismawen‑nneɣ d wid nḥemmel ṭṭfen amekkan deg‑s. S yimru‑nni amellal s wayes tseɣtin tuccḍiwin. Mebla ma nettu izumal n tmurt‑nneɣ: Maɛṭub, JSK, ⵣ...

Timeddiyin mi i d‑netteffeɣ, ɣas akken ulac lweqt yerna lkar ur tettraǧu yiwen. Nutni ad azlen, ad ṭṭfen imukan. Ma d nekk d Muḥ ad nɛeddi ɣur‑s. Ad neqqim, deg ufus lkas lqahwa. Ad nawi ameslay ɣef tin nḥemmel d wayen nessaram. Ad nettwali ifrax n lebḥar mi ttawin ttaran di tegnawt, d teflukin i d‑ikecmen d tid itteffɣen. Akken ama yeɣli yiṭij. Imiren ad yinni Muḥ: d lawan kan ay aḥbib. Kker ad nɛeddi. Dɣa ad nekcem ar l'internat. Mi nekcem ad aɣ‑d‑ibaṛṛem uɛessas‑nni nettaf di tewwurt. Ad as‑tiniḍ nennɣa‑as baba‑s. Ma d nekkni, nḥesseb‑it am wakken ulac‑it dina. Neẓṛa ur aɣ‑iḥemmil ara, imi yezga yettaf‑d tissebiwin akken ad isuɣ fell‑aɣ. Ala di ccetwa, neɣ deg ussan mi yettili ugeffur i netthenni seg‑s acku di lewqat‑nni, tablaḍṭ‑nneɣ tettili d tawḥidt. Ṭṭlam zik i d‑iɣelli, dɣa nettara‑d kan srid ɣer txxamt.

Ass‑nni mi i d‑nuɣal seg yimuras n tefsut, lḥed‑nni. Lliɣ tedduɣ‑d s uɣiwel akken ad ẓṛeɣ imeddukal‑iw. Ḥṣiɣ belli ad ten‑affeɣ dina, fell‑as iyi‑ttraǧun akken ad nekcem lwaḥid ɣer tesnawit. Uqbel ad awḍeɣ, refdeɣ aqeṛṛuy‑iw, ssikdeɣ ɣur‑s, ur walaɣ ula d yiwen! Ḥebseɣ tikli, teṭṭef‑iyi lbaɣa. Ïmiren ulac d acu ur d‑rriɣ ara deg wallaɣ‑iw. Kemmleɣ abrid‑iw. Mi d‑qqiment kra lmitrat akken ad leḥqeɣ s amekkan, walaɣ imeddukal‑iw ddaw n teblaḍṭ d agraw! Bdiɣ seqsayeɣ iman‑iw: d acu i xeddmen di lqaɛa? Uwḍeɣ ɣur‑sen yiwen ur d‑yenṭiq neɣ ad isselem fell‑i. Lliɣ ttwaliɣ udmawen‑nsen ibeddel. Mačči akken walfeɣ i ten‑ttwaliɣ. Neṭqeɣ ɣur‑sen: alxir fell‑awen. Yiwen ur d‑yerri! Ssikdeɣ ɣer teblaḍṭ‑nneɣ, ufiɣ‑tt yezzi‑as‑d ẓẓerb di yal tama, ur yelli wammek ara tɛeddiḍ ɣur‑s. Din din allen‑iw qquṛent mi walant ẓẓerb‑nni, ur ḥerrkent ara s tmuɣli ɣer teblaḍṭ. Ṣṣut n tnaqust ittiẓẓif‑d, d lawan ad nekcem ɣer tzeqqa. Yiwen ur imbawel. Iffeɣ‑d unemhal‑nni yenna‑d: Kecmet‑d Tasɣunt ASELMAD uṭṭun wis 8. Yennayer 2021
kan, kfan wussan n teblaḍṭ. Mazal‑awen sin wagguren i Lbak. Ahaw tura ɣiwlet neɣ ad medleɣ tawwurt fell‑awen. Imeslayen‑is ur wwin, ur rrin. Di dqiqa‑nni, nekkni ur aɣ‑ihwa la ad nɣer, la ad nekcem. Yesla‑d ccix Ṣeddiq i nḥemmel, i nettqadar. Iffeɣ‑d ɣer beṛṛa, immeslay‑d yid‑nneɣ s kra n wawalen. D leḥya kan i nessetḥa dɣa nedda‑s di lebɣi nekcem. Di tzeqqa, yiwen ur yerri dehn‑is ɣer temsirin. Mkul yiwen yella yettxemmim ɣef wayen i aɣ‑d‑yeḍran. Tameddit mi d‑nffeɣ. Nufa‑d tama n teblaḍṭ: anemhal, aɛessas‑nni d yiwen urgaz ur t‑nessin ara. Ɣef leḥsab n lebsa‑nni yelsa, iban d win yesɛan. Llan la ttaḍsan di tlata yid‑sen. Sakkin msalamen, mkul wa iruḥ ɣer ccɣel‑is. Argaz‑nni aberrani iɛedda‑d s tkeṛṛust‑is, negzem‑as‑d abrid. Ires‑d ɣur‑nneɣ, nseqsa‑t ɣef wacu ixeddem dagi? d wayen i t‑icerrken d wid‑nni?. Yenna‑d: nekk ttiliɣ di lɣeṛba, kecmeɣ‑d ɣer tmurt imi yi‑d‑sawlen yirgazen‑nni. Xebren‑iyi‑d belli llan wid ibɣan ad yi‑awin akal‑iw. Akken twalam, akal‑iw s teblaḍṭ‑is xedmeɣ‑as ẓẓerb. Lebni ur bennuɣ ara. Ihi ad t‑zzenzeɣ axir. Imiren nfaq belli fell‑aɣ i xedmen akken. Acku warǧin nwala abɛaḍ nniḍen ittezzi dina. Uffan‑d kan sebba‑nni n takerḍa n wakal akken ad aɣ‑stixxren seg‑s. Di dqiqa‑nni mi d‑yenna imeslayen‑nni, uɣalen‑tt‑d uk teswirat n wussan i d‑nesɛedda dina. Ur umineɣ ara d ayen ur nettuɣal ara ad nali tablaḍṭ i nḥemmel. Ur neẓra ara ma nezmer ad nkemmel ussan‑nneɣ mebla ma nuli fell‑as?. Amek ara d‑nɛeddi rrif‑s nettat ad aɣ‑d‑sawal nekkni ur nettruḥu ɣur‑s? Uqbel ad nemfaraq, neṭṭef taɣtes belli azekka‑nni taṣebḥit ad nekkes azaglu, ad negzem ẓẓerb‑nni, ad nali ɣef tin ur neǧǧa ula d yiwwas. Macca tasebḥit‑nni, teffeɣ‑aɣ tirga mxalfa. Nufa‑d iɣallen n laman zwaren‑aɣ ɣer umekan. Awal yelḥa ɣef wayen nemsefham. Icekkamen ṣawḍen‑t ɣer unemhal‑nni.

Dina I nefhem taswiɛt i d‑yeɣlin fell‑aɣ, ilaq ad neṣber ɣef lmeḥna. Ur nezmir ad as‑nekkes ayla‑s i urgaz. Tɛedda dduṛt, timaccinin bdant truẓunt tablaḍṭ tameɛzuzt, bdant ttweṭṭin akal yenzan. Ayen i d‑nɛac di teblaḍṭ yiwen ur t‑yettu, deg ul ur imeḥḥu, yegra‑d kan ad nedɛu, ad d‑nawi Lbak meqqar ad aɣ‑yekkes reffu. Ɛeddan wussan ɣas mazal deg wallaɣ‑nneɣ tablaḍṭ. Maca yewwi‑d fell‑aɣ ad nessers ddehn‑nneɣ ɣer Lbak. Nebda nettheggi i ukayad‑a. Nettemlili‑d di temkarḍit n tɣiwant. Dina ulac acu i ibedlen. Taḍsa, tiqqesiḍin mazal‑itent. Siwa amekkan. Tikwal, nettḥulfu amzun fell‑as i nella acku ayen nwulef nxeddem‑it ur ibeddel ara.

Yewweḍ‑d wass‑nni nella nurǧa aṭas aya. Amenzu n yunyu, ass n Lbak. Nekcem ɣer tesnawit s teḍsa meqqar ad aɣ‑ikkes uqelleq. Imuqel‑aɣ‑d umesbaṭli‑nni yenna‑d: “anef kan. Ar taggarra ad d‑nẓer anwa ara iḍsen mliḥ!”

Yekfa Lbak, nerǧa aseɣti. Newwi‑d akken ma nella. Lferḥ izdeɣ ulawen. Maca mazal yiwet n tɣawsa ilaq ad tt‑nexdem iwakken ad inerni. Ngul ad nerr ttar ɣef wayen i aɣ‑ixdem wina akken. Ikker Muḥ s tufra, yewwi yid‑s amesmaṛ. Issenta‑t di ṛṛuda n tkeṛṛust‑is. Netta iruḥ‑d akken ad iffeɣ, tguma ad telḥu. Iselmaden d yinelmaden yellan dina rwan meṛṛa taḍsa fell‑as. Ur yeẓri amek ara ixdem. Udem‑is si leḥya yuɣal d azeggaɣ am ṭumaṭic. Medden ruḥen akk ɣer yixxamen‑nsen. Ala netta i d‑yeggran uḥed‑s dina. Yettnaɣ d ṛṛuda‑nni, ifetti, ittɛawad. Ileṣṣeq, ittcuffu. Iɣli‑d yiḍ netta mazal‑it isswiṭṭir.

Yasin Meɣzifen.

Tasɣunt ASELMAD uṭṭun wis 8. Yennayer 2021
Tikwal mi ara yettaru, yettru. Yettɣimi ass kamel waḥd‑s, ur yettmeslay d yiwen, iḥemmel tasussmi, iḥemmel tamussni. Mi ara d‑yegrurej uɣalad‑nni n tikta, amzun d asaru, ur as‑iberru ara i yimru alama isettef‑itent d lesdur deg wallaɣ‑is. Tameṭṭut‑is tḥemmel‑it, netta diɣ iḥemmel‑itt. Maεna mi ara yebdu tira, yettensar s tuffra, ad as‑tiniḍ izdeɣ‑it ujenniw, tameṭṭut‑is ad d‑teddem ajenwi imeslayen, ad as‑d‑tesmir akk afrayen i yejmmeε wul‑is akken ad yessers imru, ur yettaru. Netta yettbeddil yettuɣal d amdan wayeḍ.

Tikwal, sya ɣer da iḥemmel ad as‑d‑yeḥku ayen yura d wayen yettaru, nettat ad terfu, ur tḥemmel ara ad twali iḥemmalen‑nni n tira yettazzalen di lkaɣeḍ; tḥemmel‑it kan netta. Ur teẓri ara belli d tirẓi i tettruẓ deg‑s. Ur teεlim ara akk d acu i yettaru. Mi as‑yazen isefra nettat ur ten‑teqqar ara, xas ma fell‑as i ten‑yura akken ad d‑yessenfali afrayen‑is. Yal mi ara t‑twali yeddem imru, ad as‑tini: « Srameɣ ad iliɣ d yimru gar yifassen‑ik, ad εummeɣ deg yisaffen‑ik ad iḥemmlen yal ass. Sarameɣ ad zedɣeɣ am tekti deg wallaɣ‑ik. »

Netta iḥemmel‑itt s tidet, teẓra, maεna tebɣa ad tt‑iḥemmel kan nettat. Netta ur yezmir ara ad as‑yebru i tira, tikwal yettaru s tuffra, ur t‑terri tmara. Yuɣal sya ɣer da yettawi‑as‑d isefra yettaru, mi yekfa asefru ad as‑t‑id‑iɣer xas ma yella netta ad tesmeεẓeg, maεna tsell‑as. Netta ad as‑t‑id‑isefhem, tuɣal tfehhem ayen yettaru, tettaf‑d iman‑is deg yisefra yura. Tuɣal tḥemmel isefra, tḥemmel tira. Tḥemmel ad t‑twali yettaru, mi ara yeṭṭef imru, ad as‑tanef ad yaru.

# Tamsirt n tdukli

Yekfa umwan, isekla bdan sseɣlayen iferrawen. Tiẓgi tekkes iselsa‑ines. Asemmiḍ yebda ad d‑yesqerbub. Abeḥri yewwi‑d asigna, igenni yebda ad d‑yettεemmir, tifesniwin ad d‑ttṣubbunt, d tagrest. Imɣaren n taddart berḥen‑d ar tjemlit akken ad berzen tiregwa n yizenqan. Ulac win d‑yeffɣen, lɣaci akk smeεẓgen, am wakken ur tent‑εni ara temsalt. Teffeɣ‑d tkemmict yewwi nnif, bdan abraz. Akken kan bdan dɣa bdan wuguren gar‑asen d kra imezdaɣ. Lǧar yeqqar i wayeḍ err‑iyi ak‑in aman‑ik. Tiregwa tinaṣliyin εerqent, tid i d mazal regglent akken ma llant.

Zik asmi tella taddart ɣef yifadden‑is, uqbel ad tekcem tegrest, imezdaɣ akk ad d‑fɣen ad berzen tiregwa, mebla ma berḥen‑d yimɣaren. Maca ass n wass‑a tbeddel, imezdaɣ εeggzen i lxedma n taddart. Ur iεeṭṭel ara ugeffur yeɣli‑d, yeqqers‑d igenni ɣef taddart,

Tasɣunt ASELMAD uṭṭun wis 8. Yennayer 2021
aman ur ufin ara ansa ara εeddin; kkrent tḥemmalin, ččuren izenqan, kkren iberdan mačči d ayen ara yejmeε wasif. Aman kecmen s ixxamen. Lɣaci mačči akken ṭṭsen i d‑ukin. Akken kan yezgen yiḍ imezdaɣ faqen‑d d twaɣit yeḍran yid‑sen, ffɣen‑d qeccuc meccuc ar izenqan, bdan berzen tiregwa akken ad d‑ɛeddin waman; ageffur yettcercur fell‑asen, iḍ kamel nutni d imenɣi d waman, aman ḥebsen ur teddun, simmal yettali uswir‑nsen.

Mi yuli wass, yeḥbes ugeffur, imezdaɣ, walan tawaɣit i asen‑yeḍran; taddart ibeddel udem, aluḍ yessa am usalu n udfel, iqerman d tseḍwa ččuren izenqan, kra n yixxamen ɣlin. Tulawin bdan ad jebdent aman yeqqimen sdaxel n yixxam. Dindin irgazen nnejmaεen, maca iɛedda uzger deg uẓeṭṭa, fehmen belli ɣelḍen aṭas imi ur rrin ara i teɣri d‑ggren yimɣaren n taddart aggur yezrin. Gzan tamsirt, dindin kkren ar lxedma n taddart uqbel ad d‑yuɣal ugeffur. Dduklen argaz, tameṭṭut d yilmeẓyen am yiwen, am wakken xedmen lejdud‑nsen zik.

# Taferdedduct

Asmi i tella yakan d taferddedect di tεebbuḍt n yemma‑s, teḥrec. Teḥrec tugar akk tiferdeddac nniḍen, asmi yuzzlent deg uzabuq yettawin ar waskiwen n yemma‑s, akken ad d‑taf abrid‑is ar dduḥ n tudert, ara d‑yeslalen rruḥ di tmellalt, ara yegmun di tculliḍt d‑ḥudden tecriḥin n uksum di laman yeččuren d aman yeḥman.

Zrin wagguren, tsell akk i uskerwec n ddunit. Sṣut n yemma‑s d baba‑s imi i as‑d‑ttḥewwisen isem. Tecfa ɣef ṣṣut‑nsen. Nettat tetturar di tagut n temḍellas n yal ass, tenwa ddunit akk d ayla‑s. Tettεummu deg waman yeḥman, imellḥen i tejmeε tculliḍt‑nni n tadist n yemma‑s. Tsell i wul n yemma‑s imi iḥebbek, iḥebbek wul‑ines ula d nettat yid‑s. Tettaḍsa waḥd‑es, tefreḥ, tennecreḥ.

Xas ma tsell‑asen, ur tezmir ara ad ttwali tafat n berra. Xas akken tedyeq tculliḍt‑nni urǧin txaq. Xas akken d ṭṭlam urǧin tuggad, allen‑is medlent, am wakken mmundlen. Tettneqlab, tekkat s yiḍarren‑is akked yifassen‑is, tḥar ad d‑teffeɣ si tculliḍt‑nni ar ddunit akken ad ttwali tafat, ad tejbed uzwu i turin‑ines.

Tettumɣur, tettuzur, mačči am wussan n yimenza, asmi tella annect n uεeqqa n yired, tura tuɣal annect n tfeqlujt, tedyeq fell‑as; iḍarren‑is d yifassen‑is ur tezmir ara ad tent‑sembiwel akken tebɣa. Tettnadi tawwurt ad d‑teffeɣ. Tettneqlab, tettnejbad alarmi yiwwas kan! teɣli‑d ar yirebbi n ddunit, tettru.

Tasɣunt ASELMAD uṭṭun wis 8. Yennayer 2021
Qqaren wat zik, llan tikelt sin watmaten; yiwen isem‑is Meğğkan, wayeḍ isem‑is Mawidkan. Meğğkan d nneyya, ixeddem үef twacult meṛṛa. Ma d Mawidkan d bu tḥila, ittxemmim kan ɣef ttrika. Asmi yemmut babat‑sen, yeğğa‑d si yal lxir atmunen.

Meğğkan үur‑s tikti, yenna i gma‑s ahwawi: “ad yerḥem Ṛebbi babat‑neү lεali, ay aү‑d‑yeğğan akk aya‑gi. Deg‑neү tajmilt yuksan‑itt, ad as‑tt‑nerr ma tadrimt‑is nessefti‑tt”.

Ineggez Mawidkan s werrif yini i bu nnif: “Jmaεliman afus‑ik ur ten‑yesṛif. Wa d baba‑inu, ayla‑s inu, kečč ur telliḍ d gma‑inu”.

Meğğkan ibat seg wayen la isell, yugad idim ad yazzel, yeṭṭef abrid‑is iүawel, үer at Ṛebbi issuүel, ad as‑d‑ciren үef win ay as‑isswen aүbel. Deg ubrid‑is yemlal‑d win үer‑s Ṛebbi yuzen‑d. Iseqsa‑t d yimeṭṭi itturug‑d: “A kečč umi zeddig wudem am lmelk, talwit melmi ara yi‑d‑tettunefk? Ma mazal gma ad idder, tuүalin ur tt‑id‑bedder”.

Inṭeq umexluq yini‑as: “tlatin iseggasen ay d‑mazal‑as”. Tүad‑it twacult‑is n‑yeğğa i udeүli. Immuqel Meğğkan үer yigenni, yini: “Wekkleү‑ak a gma Ṛebbi”. Sakin үer uxxam yebda‑d tikli. Үer tewwurt temmuger‑it‑id tmeṭṭut‑is, seg’meṭṭi yejreḥ yeẓri‑s. “Melmi akk‑a ara ɣ‑ifak Ṛebbi si ẓẓur?” Ay t‑id‑tqubel s wudem ur inuṛ. “Sbeṛ kan, d aya ay aү‑d‑isaḥen d‑amur, tlatin iseggasen werεad bdin”.

S igenni terfed tmeṭṭut iẓri‑s ineggin: “Wekkleү‑ak Ṛebbi a win yeččan gma‑s d amuddir, nekkni neshel‑ak, Ṛebbi d uwεir”. Sakin үer tүerүert temmuger‑it‑id yelli‑s, umi tettel tyersi di tgerjumt‑is: “A baba, melmi ara fell‑aү d‑teflali?” Sbeṛ kan, a taεzizt‑iw a yell‑i, akk‑a tlatin iseggasen ur d‑icerreq ur tt‑nettwali”.

Үer yigenni terfed teqcict iẓri‑s ismeqqin: “Wekkleү‑ak Ṛebbi a εemmi ur yellin d aḥnin!”

Azekka‑nni kan isselqef Mawidkan. Tbat twacult n Meğğkan. “A εni skiddiben at Ṛebbi?” Ay yenna Meǧǧkan s ubati. Iṭṭef abrid үur‑sen akken ad ten‑isseqsi. Di ttnaṣfa n ubrid, yemmuger‑it‑id lmelk‑nni. “A mazal‑ik themmled ula d ass‑a? Yax kfan fell‑ak iүeblan tura!” Ay as‑yenna. “Usiү‑d akken ad iyi‑d‑tessefruḍ adrug‑ik. Yax tenniḍ tlatin iseggasen ay d‑yeggran, akken ad faken fell‑i yinẓman” Ay as‑yenna Meǧǧkan.

“Smuzget ihi mliḥ akken ad tfehmeḍ. Aql‑aken di twacult‑ik di tlata, yal ma yiwen deg‑wen iwekkel Ṛebbi i winna, nekẓen‑d εecra iseggasen dinna. Ṛebbi ur ittettu ara, win deg‑s issutren kra”, ay as‑tt‑id‑yessefra lmelk bu tussna.

Missaɛudi Ǧaɛfer

Tasɣunt ASELMAD uṭṭun wis 8. Yennayer 2021
Mi ara teffɣeḍ i taddart n yiflisen metwal agafa asamer, ad ak‑id‑tqabel taddart n Teqsebt am ufrag zdat n ugrakal. Iberdan ideg ara telḥuḍ meqqren, hrawen. Iberdan‑agi diɣ ideg ara tedduḍ mxalafen; llan kraḍ seg‑sen: Amezwaru i d‑yezgan di lǧiha n ufella, yettawi ɣar Texxamt n leɛlam; wis sin; ɣar Tizi n Temlelt ma d abrid wis kraḍ i d yezgan si tama n wadda, yessuffuɣ ɣar Taddart n At Yusef.

Taddart n Teqsebt tettwassen aṭas ladɣa s ṭrad i iɛeddan fell‑as. Asmi i tt‑kecmen Yifrensisen; xedmen aṭas n ttawilat dinna, am yibasanen n waman, bnan ixxamen, bɣan ad idir deg‑s acku tesɛa aṭas n tɣawsiwin yelhant: akal‑is, amkan ideg i d‑tezga, yerna twaɛa akk tudrin, yerna‑as yilel agrakal ccbaḥa.

Ɣar lǧiha n wadda n taddart, metwal asamer anẓul, tella yiwet tewrirt n udrar teččur d isekla ad as‑tiniḍ d tiẓgi, di tama n udrar‑agi ttidirent aṭas n twaculin, gar‑asent tella yiwet iwumi qqaren tawacult n Ɛemmi Meẓyan I yeǧǧan mmi‑s d tmeṭṭut‑is wḥed‑sen.

Tameṭṭut‑is qqaren‑as Cabḥa, ma d mmi‑s: Amnay, d aqcic n ccuq, d netta i d asirem, d netta id azekka n udrum, yis ara yidir yisem‑is, d netta i d amekkasu‑ines.

Amnay yesɛa semmus n yiseggasen di leɛmer‑is, tettban tafat ɣef wudem‑is, yettidir netta d yemma‑s ɣef wayen zerɛen deg iḥerqan d tmizar. Yesɛa tajlibt n wulli yesuffuɣ‑itt mkul taṣebḥit ɣar yiwen n umadaɣ iwumi qqaren amadaɣ n Farɛun.

Amnay mmi‑s n dda Meẓyan d aqcic uḥdiq yessen amek ara yehder ad as –tiniḍ d aḥeddad n wawal. Acebbub‑is d aberkan, lqed d alemmas d azuran, tiṭṭucin‑is d tiberkanin ad as‑tiniḍ d aɛeqqa n uzemmur, ṭurcent, ḥercent. Yesɛedday ussan‑is d wulli‑ines; si lexla ɣar uxxam, seg uxxam ɣar lexla. Yesɛa yiwet n teqjunt d taberkant am yiɣden d taweɛrant am times, isemma‑as FINETTE. Tezga tesqabaḥ, ur tettaǧa ara win ara d‑yezzin ɣar Umnay neɣ ɣar wulli‑ines.

Ma d yemma‑s Cabḥa tezga di tmazirt, tneqqec, tzerreɛ ama d aẓalim ama d ayen niḍen ara yiḥwiǧen. Akka i tettidir twacult n dda Meẓyan, xas akken ixuṣ netta, yeǧǧa‑d argaz deg umkan‑is.

Armi d Yiwen n wass Amnay yeffeɣ netta d wulli‑ines ɣar umadaɣ n Ferɛun iččuren d isekla d yimɣan imcubbaken wa deg wa, isekla‑nni myuṭṭafen wa ɣar wa amzun d imdanen mi ara myuṭṭafen deg yifassen.

Myekcamen wa deg wa, myurzen s yisuraz n tejgagalin d yigeḍman n yinijel: d tizantin, d azzu, yal aseklu ad t‑tafeḍ din. Segmi ara tkecmeḍ alama teffɣeḍ, ad tettedduḍ di tili, aḍu asemmaḍ ad yeslufu i wudem‑ik. Yuli s ufella n teblaḍt yeẓẓiẓin i yiṭij, icennu, ma d taqejjunt taweɛrant i izemren ad tekkes iẓerman n wumdan, tettawi kan aratu.

Amnay yeksa armi d tameddit, dɣa yebda usigna am waken yufrar‑d, aneznaz‑nni id‑yesmiqqiyen ad as‑tiniḍ iruḥ yewwi. Cwiṭ n tafukt la d‑tettali.

Tasɣunt ASELMAD uṭṭun wis 8. Yennayer 2021
Cwiṭ kan akka bedden‑d ɣur‑s kra n yimdanen s yibidiyen, dɣa yuẓa‑d Yiwen seg‑sen ɣur‑s yenna‑as: Acḥal ara tsenzeḍ ikerri‑a inek?

‑ Xemsa dduru!

‑Ala ay aterras ɣlay, ha‑t‑an siwa iɣsan i yellan deg‑s ilaq as aɣ‑d‑teǧǧeḍ ciṭuḥ di ssuma‑s.

Amnay imuqel imdanen‑nni dɣa yeẓra belli s tḥerci i as‑id‑ruḥen mačči d lbiɛ i bɣan ad aɣen dɣa yerra‑asen: Arǧu ar d‑yuɣal baba ad ak‑id‑yini acḥal ara ak‑t‑yessenz.

‑D tikti yelhan maḍi! ad qqimeɣ dagi alama yuɣal‑d baba‑k.

‑Arǧu ma tebɣiḍ, yerna baba ad iɛeṭṭel aṭas.

Amnafeq imuqel imeddukal‑is, yettaḍṣa, yeẓra belli Amnay ur yesɛi ara baba‑s, netta d yemma‑s Cabḥa kan i yettidir. Imnufaq‑agi gemnen‑d i takerḍa n wulli‑agi n Umnay, ẓran ur yezmir d acu ara yexdem weḥd‑s.

‑Ah, ay amecṭṭuḥ ur iyi‑d‑tenniḍ ara isem‑ik? Tettbaneḍ d aqcic uḥric, yettban baba‑k iḥemmel‑ik aṭas.

‑Anda teẓriḍ kečč belli baba iḥemmel‑iyi?

‑Aha, ur iyi‑sefqaɛ ara tura ini‑yi‑d isem‑ik?

‑Amnay.

‑I baba‑k isem‑is? Anida yezdeɣ? ur t‑ssineɣ ara.

‑Ayɣer iyi‑d‑testeqsayeḍ, mi d‑yuɣal ad t‑twaliḍ. Yerna ɣas ur ttraǧu ara, acku ad iɛeṭṭel!

‑Ah ya lkareɛ, cukkeɣ limer ad ak‑fkeɣ kra n zzhuṭ ad teẓreḍ amek tleɛbeḍ yis‑naɣ.

Yekker‑d yiwen seg‑sen yeṭṭef‑it‑id seg umeẓẓuɣ dɣa yenna‑as:

‑Tleɛbeḍ kečč yis‑naɣ? tɣileḍ tḥerceḍ?

‑Ayɣer? d acu i xedmeɣ? d tidet id‑niɣ.

‑Waqila mazal ur aɣ‑tessineḍ ara, mazal teqqur tqerruyt‑ik, lɛeb kkan mliḥ ad d‑lhiɣ yid‑k.

Imettukar rran abrid n wadda ma d Amnay teṭṭef‑it tergagayt, iɣawel yekker fell‑as yejmeɛ ulli ad iruḥ s axxam. Iteddu armi yewweḍ ɣar tlemmast n teẓgi, netta yella yuggad mačči d izli, la ihedder d yiman‑is; “lukan ad d‑uɣalen ɣur‑i d acu ara xedmaɣ? Amek ara rewlaɣ? neɣ yezmar lḥal ad ikksen ulli‑inu? s wayes ara ten‑qablaɣ?”

Iteddu, iteddu armi i as‑id‑ffɣen kan deg yiwen n udernu dɣa nnan‑as: “Waqila tferḥeḍ, tɣileḍ ad tsensreḍ seg yifassen‑nneɣ?”

Amnay ibedd, iqqur seg llxuf mi as‑id‑ffɣen, ffɣen‑t yidamen, yuɣal d awraɣ yeɛweq sani ara yerr.

‑Teẓriḍ ma teddiḍ di rray‑iw ɣas muddaɣ‑d ulli‑agi inek mebla awal.

‑D lmuḥal, acku ma yeẓra baba terwi.

‑Ah ya ibekki mazal tettɛawadeḍ‑d i wawal‑agi, ẓriɣ belli ur tesɛiḍ ara baba‑k>

Yekker umakar‑nni, yeṭṭef‑it‑id seg yifassen netta la yettru, la yettiẓẓif:

‑Serreḥ‑iyi! serreḥ‑iyi.

‑Nniɣ‑ak susem acku ma teddiḍ s usuɣu‑agi inek ad tedduḍ ula d keččinni.

Tasɣunt ASELMAD uṭṭun wis 8. Yennayer 2021
Amnay mazal‑it yettsuɣu, ijebbed, ma d ssin‑nni niḍen n yimakaren zzin‑asen i wulli‑nni, jemɛen‑tent d taremmuɛt, nehren‑tent ɣar ubrid n wadda, syin ara tent‑sɛeddin. Ma d Amnay wwin‑t yid‑sen, acku ẓran ma ǧǧan‑t, ad iruḥ ɣar wat n Taddart ad as asen‑yini, yerna tura yessen‑iten mliḥ amek gan. Amakar yezwar‑it zzdat‑s ma d Amnay yeɛweq, yuggad ma yella d acu ara as‑xedmen ula d netta.

Imakaren‑nni wwin Amnay d wulli ines, gezmen yiwen n ubrid d udyiq di tlemmast n teẓgi, iččuren d iblaḍen, d asawen, ineḍ, igzem‑it iɣzer. Mi telḥiḍ azal n kradet n timar ad tefɣeḍ akkin i ubrid‑agi, ad tafeḍ yiwen n utmu d aqdim yettwabna s iqcuḍun d yiḥelyiwen mkul wa yesned ɣar wa. Isekla d yimɣan mcubbaken wa deg wa ulac d acu ara t‑waliḍ iɣum akk ur d‑yettban ara maḍi. Rran Amnay ɣar daxel ṣekkren tawwurt ɣar berra, netta mazal yettiẓẓif maca ulac win ara as‑id yeslen.

Yeqqim yiwen seg‑sen di berra iɛus‑it ma d ulli‑nni fkan‑tent i yiwen n umeksa ad tent‑yeks. Nna Cabḥa terǧa, terǧa twala Amnay iɛeṭtel aṭas mačči d leɛwayed‑is ad iɛeṭṭel amek akken iɛeṭṭel ass‑nni dɣa tenna deg wul‑is: “Awwah! yettban yella d acu yeḍran yid‑s! Ahat ukren‑t neɣ yeɣli deg ubrid maḍi !”

Nna Cabḥa terǧa, terǧa ulac teɛweq amek ara texdem dɣa tessawel i yiwen n lǧiran‑is tules‑as tadyant dɣa wina ijemmeɛ‑d at Taddart ruḥen ad d‑nadin ɣef Umnay d wulli‑ines. Ma di Taddart tekker tin imawlan ɣef uqcic amek ur d‑yuɣal ara s axxam am wussan iɛeddan. Ma d Nna Cabḥa tewwet‑itt tmaggart teqqur ur tezmir d acu ara texdem, tdeɛɛu kkan ɣar sidi Rebbi iwakken ulac d acu ara yaɣen mmi‑s.

At Taddart rran srid ɣar teẓgi dɣa bdan la ttwalin sani yerra, iluɛa‑ten‑id yiwen seg‑sen yenna‑asen‑id: “Lukan mkul tarbaɛt ad tetbeɛ yiwen n ubrid ahat ad d‑naf later‑is, yerna tiẓgi tmeqqer, tuɣ aṭas, ilaq ad nɣiwel cwiṭ acku qrib ad d‑yeɣli ṭṭlam, ur nettezmir ara ad nekkmel anadi fell‑as.”

Xedmen yirgazen akken i asen‑id‑yenna wina, mkul tarbaɛt teḍfer yiwen n ubrid, ma d tarbaɛt‑nni yuɣen abrid‑nni i yewwin yimakaren n Umnay, teddun, teddun armi slan i yiwen lḥes, qarben xmaṭ xmaṭ dɣa walan yiwen n urgaz zdat tewwurt n yiwen n utmu la yettawi yettara, am akken yella d acu i as‑iruḥen, yetqelleq.

Yenṭeq‑d yiwen gar‑asen: “Awwah amexluq‑agi ibedden dagi iɛusen atmu‑agi yettban yella d acu yellan, walim! yegguma ad yeṭṭef iman‑is.”

Yerra‑as‑id wayeḍ: “Tesɛiḍ elḥaq ayameddakel.”

Urɛad yekfa awal armi d‑yewweḍ kan wayeḍ ɣer‑s yettazal‑d yettiẓif:

- ‑Azel, azel a ɣiles d twaɣit teẓriḍ.
- ‑Dacu i k‑yuɣen, d acu yeḍran akka, hḍer.
- ‑Ɣiwel ad nawi lkareɛin‑a amecṭuḥ atan ttḥewissen fell‑as, atan tiẓgi tedwer‑as‑id yiwet n tarbaɛt. Akken kan slan i wayen i d‑yules umakar‑nni ɣiwlen ẓedmen fell‑asen dewren‑d akk i utmu, ṭṭfen‑ten, cudden‑asen iffassen‑nsen ɣar deffir. Amnay yettiẓif‑d s daxel, sufɣen‑t‑id ččuren‑t‑d wallen‑is d imeṭṭawen, yebda la yettru yegumma ad ifak nhiq, wwin‑t‑id ruḥen‑d s axxam.

Tasɣunt ASELMAD uṭṭun wis 8. Yennayer 2021
Akken kan i t‑wala yemma‑s, tneggez, yeffeɣ‑itt waṭṭan imi twala mmi‑s yuɣal‑d ɣur‑s.

‑Tuɣaleḍ‑d a mmi ɛzizen sani terriḍ akka, ayɣer tɛeṭṭleḍ akka, yella win ik‑yukren ɛenni?

‑Ala a yemma ulac d acu iyi‑yuɣun lameɛna ulli‑nni inu ruḥent, ukren‑tent, suref‑iyi di leɛnayam a yemma.

Ineṭṭeq‑d yiwen gar yirgazen‑nni yenna‑as‑id:

‑Ulli inek ad d‑uɣalent ɣur‑k ayuḥric, nekkni aqlaɣ da, ur ttxemmim ara.

‑Lḥemdulleh a Rebbi imi ulac d acu ikyuɣen, qqiment wulli‑nni mačči d aɣbel.

Aqcic yuɣal‑d ɣar yemma‑s s lemɛiwna d tirugza n yergazen yesɛan nnif d tebɣest. Amnay d yemmas‑s farḥen aṭas imi taddart tebna ɣef nnif d trugza n yimdanen‑is.

Akka dɣa i ass‑yenna ferhat imaziɣen imula:

# Taddart n leqbayel¹

# D afzim ɣef twenza n udrar

# Trennu‑yas di leɛnaya

tessaweḍ alammi i as‑d‑tezzi s umrar terfed‑it am yirin n tuga tezger‑d leqrun adfel d uɣurar teṭṭef zdat waṭṭan d lgirra xas akked d laẓ tennum tetturar

taddart n leqbayel yiwen ur tt‑yecba tebna ɣef lsas n tlelli yal taddart weḥd‑s d tagduda akka i tt‑id‑nufa iḍelli I aɣ‑tt‑ǧǧan imezwura

tezḍa tagmat tzeṭṭ tadukli ger warraw‑is leqdar d lḥerma nettat I ten‑yesɛan ur tɣelli s tejmeɛt i ferrun tilufa s tejmeɛt i ferrun tilufa

BOUALIT Assiya

1 Ferhat Imaziɣen Imula: Taddart N Leqbayel.

Tasɣunt ASELMAD uṭṭun wis 8. Yennayer 2021
# Kuruna

Tiẓimḍelt‑a n kuruna, teǧǧa‑d arjujen deg yimezdaɣ n umaḍal. Anfafad‑a, ur t‑iẓerr yiwen s tiṭ‑anagar ma iwala‑t umejjay s umikruskup, ixdem ur yexdim umger deg yiger, yenɣa ur yenɣi Rrus d Tṭurk deg Yikurdiyen deg Surya. Win ur t‑tḥuza ara di tfekka, tḥuza allaɣ‑is. Uɣalen medden ttweswisen, yal wa, tal ta, tettcakkat deg yiman‑is tuden. Ur tferren, ut tsemgirrid gar yimdanen, d aserti, d anesbaɣur, d amejjay… win i tmugger deg ubrid‑is, tuwi‑t. Tugar aqjun amessuḍ, tugar izem yuggsen, tugar aneḍlib ameslub iddeɣlen, iẓẓaren medden akk d icenga, ira ad d‑yerr ttar deg‑sen. Ɣef waya i d‑ssawalen yimassanen n tezmert akken ad as‑neddari, s ukman deg uxxam ar ttɛeddi. Amzun akken, send ad yerzu ɣer kra n tmurt, yeɣra‑tt mliḥ, iga‑d aɣawas ara yeḍfer. Yeḥsa belli anagar imejjayen ara t‑id‑iqarɛen dɣa yezwar seg‑sen, yekkes‑iten. maca … Akken i as‑yenna Maɛtub: «Ɣas neqqḍen acḥal d itri, igenni, ur inegger ara . »

Ɣas akka, kurunaḥ‑agi lɛar, isken‑d leɛyub n yimdanen d yiwanaken. Ass‑a imdanen akk ssiriden akken iwata, ssizdigen ixxamen‑nsen, tiɣawsiwin‑nsen, izerwan‑nsen … Ziɣen tezdeg tla azal, macči d awal kan maca ilaq usnas ines deg tudert‑nneɣ n yal ass. Aswir n tujja yuder nezzeh deg waṭas n tmura, gar‑asent tamurt‑nneɣ, ur tesɛi sbitarat, ur tesɛi ttawilat swayes ara tqabel tagnit‑a n lḥers.

Leɛyub n tmurt‑nneɣ mačči kan deg taɣult‑a n tujjya d tdawsa, s umata, maca ttbinen‑d deg yal aḥric, deg tsertit‑is taserdasant. Deg lawan anda tiliẓriwin n umaḍal ɛerrḍent‑d imejjayen ad d‑segzun aṭṭan‑a, ad wellhen imezdaɣ, ad d‑rren asirem i yimdanen tezdeɣ tegdi; ttawin‑d iɣellaten d yikataren n temhaddit (les militaires)! Ɣilen Kuruna‑agi, d igen n yiremmaqen (terroristes) ad t‑ḥarben s umrig d yiserdasen‑nsen! Ma akka i t‑ttwalin, ad ffɣen ihi ad as‑gen aḥaqaf neɣ tiseɣliyin (barrages) ad t‑id‑ṭṭfen. Ur yelli d ccɣel‑nsen. Di lawan, imdanen ɣellin am yizan, nutni ttgen adellel s uneqneq i yisufar n wucci i d‑tefka twacult n Gaid Saleh, d tawsa …

Ɣas ɣunzaɣ‑tt, tger assaɣen n tensetla d twizi lid gar tmura, lid gar yimdanen, xersum s wawal kan i usebɣes. Kurunaḥ, tbeddel anamek n kra n tenfaliyin d tmiḍranin am: asaḍuf n unezmar (win iǧehden) «…iselman: ameqqran yečča amecḥuḥ», sin rnan (ɣelben) yiwen. »

« Asaḍuf n tigti d tdersi » … Aql‑aɣ nwala abirus d ameẓẓyan maḍi maḍi, ur t‑nẓerr anagar s umkriskup, yezmer ad isenger ṭṭayfa, ur ken‑ɛniɣ!

Ad beddlent tnummiwin d tmuɣliwin n yimdanen. Argaz, mebla ccekk, iḥulfa s wayen yettaɣen tameṭṭut ihejben deg uxxam; d lawan ad as‑yerr tilelli‑ines. Yessefk ad tili tagda gar urgaz d tmetṭut, ulac win ara d‑yekken nnig tayeḍ. Sya d afella, ilaq ad nettarra akk aɛjar. Ziɣen lhiǧab yelha, lid i tmeṭṭut, lid i urgaz, yettarra anfafad ur yettaweḍ ara ɣer yimi d wanzaren, syin ɣer taɣect d turin. Mačči d aqerruy i d‑yuwi ad ihjeb yiwen, lḥiǧab‑nni i ttarrant tlawin ɣef yicebbuben‑nsent, ur yuwi, ur yerri.

D tamentilt i ufares deg taɣulin yemgaraden. Aṭas n usmax ay yuzzlen, ara yazzlen. Ineɣmisen, ineggalen, imassanen, uran u mazal ad aun fell‑as; imedyazen ssefran u mazal ad ssefrun fell‑as, icennayen, inaẓuren n teklut d umezgun akked sinima … ad yili d asentel ɣef ara gen ifuras‑nsen deg wussan i d‑iteddun … Ula d nekki seg lbeɛǧ i yi‑d‑yeffɣen seg ubrak‑

Tasɣunt ASELMAD uṭṭun wis 8. Yennayer 2021
agi deg uxxam , uɣaleɣ shetrifeɣ , sxerwiḍeɣ , sfelsifeɣ … Ah ! Iḥeqqa win yesfelsifen qqaren‑as afiluẓuf . Ay a yemma , ziɣen nekk d afiluẓuf , ur faqeɣ !

Inaɛ ddin n tfamilt‑im a Kuruna i yi‑irran d afiluẓuf . Terwi‑yi allaɣ‑iw , ur yi‑teǧǧi acemma ; kan akka i ttawiɣ tamettant gar wallen‑iw am yihiqel . D tikkelt tamezwarut i fkiɣ azal i tfekka‑w . Dduqquseɣ , ttiliheɣ , ttḥulfuɣ s kra yemwawlen deg‑i , sdaxel neɣ sufell ; ula d anẓad deg ucekkuḥ‑iw , ma iḥerrek , ad ṭṭucneɣ , ad as‑iniɣ waqila d winna i d‑yersen fell‑i . Yal ass , ad ssucfeɣ , ad seṭṭleɣ tamart . Zriɣ win yemmuten s waṭtan‑a, ur t‑ssiriden ara , meqqar ma mmuteɣ ad ruheɣ d azedgan , d amezdudgan .

Teḍra‑yi am win yesɛeddan tanafa , gneɣ urgaɣ am wakken lliɣ zik d argaz bu‑tissas , ttmeslayeɣ d yiman‑iw , nniɣ‑as :  «  Amek  akka  tura  ,  yiwen  urgaz  am  nekki  ad  heddren medden fell‑i , ad as‑qqaren « Yettaggad amikrub ?» Giɣ‑d ciṭuh n tebɣest . Friɣ‑tt d rray‑iw : « lmut , tettalas‑aɣ yiwen wass ;d acu kan , jmaliman ur mmuteɣ s kuruna » Ihi ,ɛezleɣ iman‑iw deg yiwet n texxamt , ur tteffɣeɣ , ur tetteɣ , ur ttesseɣ .

Deg  uxxam  ,  ttqelqen  fell‑i , sṭebtuben‑d deg tewwurt , ugiɣ asen‑tt‑ldiɣ ; Tameṭṭut‑iw , tesrusuy‑yi‑d tagella ɣef umnar , maca ɛedleɣ nnif , ugiɣ ad ččeɣ .

Nekk yellan d afiluẓuf yerna ɣriɣ amezruy, rzant‑d ɣer wallaɣ‑iw snat n tedyanin i yi‑d‑yefkan tabɣest . Tamezwarut , d Yugurten i gren Rruman ɣer usekraf , yeqqim din alarmi yemmut s laẓ ; tis snat , d aɣyul‑nni i ifelsfen akken , yemmut . Nniɣ‑as : Yugurten meqqar ma yemmut s laẓ , yemmut d asaḍ ɣef tmurt‑is ; i ma mmuteɣ am uɣyul‑a yeǧǧan iman‑is i laẓ , acu n yiseɣ ara sɛuɣ ?

Ad ruḥeɣ ad d‑nndekwaleɣ , ad d‑ffɣeɣ seg yir targit‑nni , ad d‑afeɣ iman‑iw zedreɣ deg tayeḍ . Rwiɣ ajafejef ! Am wakken d Ṭaher Ǧawut i d‑ibedden zdat‑i , yenna‑yi‑d : « Ma tkemneḍ , ad temmteḍ ; ma teffɣeḍ , ad temmteḍ ; ihi , ffeɣ , ma teddreḍ d lɛali , ma temmuteḍ , mačči d kečč i d amezwaru neɣ i d aneggaru , tamettant ɣef medden irkelli ! »

Yenna‑yi‑d kan akka , yennerfaɛ , ur d‑iban ara ; ha‑t‑a yusa‑d Kuruna s timmad‑is , ur t‑friẓeɣ d awtem neɣ d tawtemt , yettmeslay‑yi‑d s tcinwat , gziɣ d acu i yi‑d‑yeqqar , yenna : « Ayɣer i theddreḍ fell‑i ?

Rriɣ‑as : Amek ur ihedder ara yiwen fell‑ak, kečči txedmeḍ ahdum deg talsa !

Yenna‑yi‑d  :  Tura  mi  d‑rziɣ nekki i tessnem talsa ! Acuɣer ur asen‑tettrum  ara  anezgum  i yimdanen i ken‑icuban , yettmettaten akken d igiman si laẓ , yal ass ?

Rriɣ‑as : Aql‑aɣ ula d nekni d igellilen ! Ɣas akken , ur neǧǧi ara win yelluẓen deg taddart , win i aɣ‑d‑yessutren kra nefka‑as‑t .

Yenna‑yi‑d : Ur ttmeslay ara s usget , mmeslay‑d ɣef leɛmer‑ik .

Rriɣ‑as : Amek i tebɣiḍ ad awseɣ yiwen , nekk anagar i ttaɣeɣ 4 duru , ur d‑ittezzi ara wayyur , dayen fukken ; ma ur d‑rḍileɣ ara , ur ttidireɣ ara !

Tasɣunt ASELMAD uṭṭun wis 8. Yennayer 2021
Yenna‑yi‑d: I widak‑nni i d‑yesnulfuyen lgirrat neqqen imdanen i ken‑yecban, d acu i txedmem i wakken ad kfun ccwalat, ad tekfu tazzla n yidammen deg‑wen?

Rriɣ‑as: Ur neɛdil ara, widak d imdanen n udabu, sɛan tazmert n tmenɣiwt am kečč. neqqen wid i asen‑yehwan, mi asen‑yehwa! Newwet‑d seg‑sen, maca ugin ad aɣ‑d‑slen. Nekni d imdanen iḥerfiyen, nra ad yili usrad deg umaḍal iwakken ad tidir talsa di talwit.

Yenna‑yi‑d: Tessawḍeḍ almi i yi‑d‑tregmeḍ; xuḍi kečči, ur telliḍ ara deg leḥsab n widak ara kkseɣ si ddunit!

Uggadeɣ ad yendem, ad iyi‑yernu ɣer wumuɣ‑nni, rriɣ‑as‑d s usqewqew: « Ma tuwiḍ akk widak ssneɣ d wid ḥemmleɣ, ma ggriɣ‑d weḥd‑i, i wumi‑yi? »

Mi lliɣ ttmeslayeɣ yid‑s, yuwi‑yi‑d Rebbi ssut n Maɛtub, icennu:

« Si ddunit akk ad neffeɣ, D acu ara nawi yid‑neɣ? Siwa tardast n lekfen Markan deg‑s lefɛayel‑nneɣ! »

Kemneɣ, kemneɣ, ur yi‑yuwi ara ukmin; ḍaqeɣ! Taswiɛt kan, tesduqes‑iyi‑d tuddna n ccix, sliɣ i rrhi deg berra; slafayeɣ i wudem‑iw ad ẓreɣ ma deg ddunit i lliɣ neɣ mmuteɣ! Ziɣen rrhi‑nni, d amɣafer i ttemɣafaren medden; d lɛid ameẓẓyan.

Kkreɣ‑d, ssardeɣ, lsiɣ talaba‑inu tamaynutt, ruḥeɣ srid ɣer uletma ad tt‑id‑ɣafreɣ, kraḍ n wayyuren‑aya ur tt‑ẓriɣ. Dayen tekfa ccedda, yuɣal‑d uzmummeg ɣer wudmawen... Tudert tettkemmil

Madani Afia.

Tagi, d tukkist seg udris i d‑uriɣ tura kan ɣef waṭṭan‑a n kuruna

Tiẓimḍelt: pandémie

Rrhi: llḥess, ssut n lɣaci

Acekkuḥ: acebbub

Meqqar: alors, donc

Ad awseɣ: ad ɛiwneɣ

Yemwawel: yembawel

Tasɣunt ASELMAD uṭṭun wis 8. Yennayer 2021
# Tuɣalin

Yeṭṭef‑iyi lehlak n lberd di Fransa, idmaren‑iw sewwen akk ɣer daxel, zgiɣ d asguḥu, tudert‑iw tcud ɣer tɛeqqacin‑nni n ddwa yi‑d‑yettak ṭbib. Yerna‑d waṭṭan n rrumatiz, iḍarren‑iw zgan ttqeddiren, uɣalen ur zmiren ara i tfekka‑w. Akka, aṭas i lḥan, tura ula d nutni ɛyan, ur zmireɣ ara ad beddeɣ aṭas amer ad ɣliɣ. Xas ini tazmert‑iw akk la tesgermud, truz sseḥḥa‑w, dayen teǧǧa‑yaɣ tezmer.

yerna‑yi leḥbis di txxamt. Ttɣimaɣ aṭas ur ttefɣeɣ ara. Ur ufiɣ yiwen d tama‑w, ad yi‑d‑yefk xas d afenǧal n tizana. Ur as‑ḥebbreɣ i tewser mm leɛyub, teɣli‑d s lemxatla, akken i d‑yeɣli yiḍ ɣef wass. Imezwura‑nneɣ mi i d‑ttaǧǧan lemtul, qqaren txeddm temẓi ɣef temɣer; yal wa yemmuger‑it‑id mmi‑s nneɣ yelli‑s, ad t‑yaf ɣer leɛquba‑s ad t‑yerfed.

Nekk deg wasmi i d‑kkreɣ rriɣ‑tt i jjiḥ, fkiɣ rray i tqerruyt, iɣileɣ ad yi‑tdum temẓi d sseḥḥa. Tura mi i d‑tesṭebṭeb tweser, la ttxelliṣeɣ, tufa‑d ifadden kkawen. kra d Rebbi kra d rray‑iw, ass‑a ggriɣ‑d am yitbir‑nni amerẓu ɣef i guǧen yimawlan. Ulac win ara d‑yerzun fell‑i, la aḥbib la wali, ḥala kečč a Sidi Rebbi.

Di txxamt n lɣerba weḥd‑i. Lukan ad d‑tas mm lḥeqq ad aɣ‑tawi, ur ttfaqen yis‑i alama tekfa‑yi tweka. Ad d‑iniɣ sseḥ, yettḍiqi lxater‑iw, yettfuḥ yimi‑w. Ttewḥid di Sidi Rebbi, d wamek iyi‑tkkelx yis‑s ddunit.

Yella yiwen n uqcic d atunsi, yezdeɣ nnig‑i. Isem‑is Yazid ttɣaḍeɣ‑t meskin. Mi qqimeɣ aṭas ur ffiɣeɣ ara, ad d‑yerzu felli. Maca meskin ur yettstaf ara ixeddem deg yiḍ deg uzal iggan. Nekk tineggura‑ya, xas ini inɛed ur tteffɣeɣ ara; ccetwa kamel sɛeddayeɣ‑tt deg wusu.

Aql‑i ɛeddaɣ‑d 70, qrib ad leḥqeɣ 80. Aggad ixedmen leqrar i yiman‑nsen, diminajin, uɣalen akk ɣer tmurt, ufan tameṭṭut tqubel‑iten‑id d dderya‑nsen meqqrit. Ḥala nekk i d‑yeqqimen tura d awḥid, ur giɣ leqrar, ad mmteɣ d aɣrib aḥlili. Ula d aẓekka ur t‑kettbeɣ di tmeqbert n taddart‑iw, gar yimawlan.

Yebda yetteffeɣ lḥal deg waggur n maggu, ara d‑yuɣalen di lxir, nniɣ‑as ass‑agi, ay ɛziz a Sidi Rebbi, ad kkreɣ ad lḥuɣ cwiṭ, ad kkseɣ ɣef wul yemɣumbasen, acḥal aya yuli‑t lɣim. Ad yefsi wadif isebken deg yiɣsan, ad waliɣ xas s wallen‑iw, ad d‑yekkes cwiṭ n lxiq.

Kkreɣ lsiɣ amunṭu‑yinu aberkan, rriɣ akacyal ɣef umgerḍ‑iw, ɣumeɣ iman‑iw ɣef usemmiḍ, caddeɣ isebbaḍen‑iw, kkreɣ meckukleɣ acemma ɣer berra. Leḥḥuɣ s dderdifeɣ. Ɛeddaɣ‑d deg ubrid‑iw ɣef kra n yimukan, asmi lliɣ meẓẓiyeɣ ttawiɣ abrid s leḥmeq; tura imi tagecrirt teḥfa, afud‑iw yeɛya, yal mi lḥiɣ aqeddim ad steɛfuɣ.

Ru ay ixef‑iw ma ad truḍ ɣef seḥḥa taɛzizt i aɣ‑yeǧǧan! Uliɣ ɣef tqenṭert n Lasan di temdint n paris, ifassen‑iw ṭṭfen deg yicebbaken, ttmuquleɣ ɣer wasif n Lasan, aman ttazzalen, meɛna tignawt ur teṣfi ara mliḥ, mazal semmeḍ lḥal. Uggadeɣ asemmiḍ, nniɣ‑as ad uɣaleɣ alama d taxxamt. Maca mekteɣt ṭṭiq‑nni aberkan texxamt. Mi kkreɣ ad ruḥeɣ, iɛjeb‑iyi lḥal, nniɣ‑as ad rnuɣ cwiṭ, taxxamt ur tfat ara.

Ɣer din ukiɣ‑d, ufiɣ‑d iman‑iw sufella n umeṭreḥ di sbiṭar, lexyuḍ deg wanzaren‑iw, wayeḍ deg ufus azelmaḍ. Taqerɛet n sirum tɛelleq ar yidis‑iw, tamacint la tẓenẓun nnig uqerruy‑iw la tḥesseb deqqat n wul‑iw. Tettlaɛi‑yi‑d tefremlit. Ziɣen ɣliɣ deg ubrid, nekk ur faqeɣ, iwin‑iyi ɣer sbiṭar ur ẓriɣ, qqimeɣ ass kamel ur d‑ukiɣ almi d tameddit i d‑dkewleɣ.

Yenna‑yi ṭṭbib:

Yeṭṭef‑ik teqlaq d lungwaṣ, yelha‑yak mliḥ lukan ad tuɣaleḍ ar tmurt‑ik, d lɛali‑t ubeḥri n tmurt i sseḥḥa n bnadem...

Nniɣ‑as deg wul‑iw ahat d abeḥri n tmurt i yi‑d‑isawlen tikkelt‑a, waqila ad uɣaleɣ, xas ad gnneɣ di lǧameɛ, ad ddariɣ tujwirt, win tufiḍ ad yi‑yefk tin n Rebbi am ubungif‑nni n taddart n wasmi meẓẓiyeɣ...

Tasɣunt ASELMAD uṭṭun wis 8. Yennayer 2021
Qqimeɣ kra n wussan di sbiṭar, la aḥbib la wali, ḥala kečč a Sidi Rebbi. Ad beddeɣ ɣer ṭṭaq, ad waliɣ lɣaci leḥḥun, zehhun, ttaḍṣan, nekk ar daxel qebreɣ. Iruḥ‑n yiwen n wass Yazid, iɛedda ɣer ṭṭbib, isteqsa‑t melmi ara ffɣeɣ, yufa akken ar wass n ttlata, ay aɛziz a Rebbi.

Ass‑nni n ttlata iseḥḥebs‑d aṭaksi deg tewwurt n sbiṭer. Ffɣeɣ‑d, uɣaleɣ‑d ɣer texxamt, am yal ass. Yenna‑yi‑d ayen teḥwajeḍ, a baba, ini‑yi‑d. Aql‑i da...Yekker iruḥ, nekk qqimeɣ ttxemmimeɣ gar‑i d yiman‑iw i lehdur‑nni n ṭṭbib. Lukan ad uɣaleɣ ɣer tmurt, wissen amek ara afeɣ taswiɛt, tizɣwa n baba tura ahat ɣlint. Meɛna axir‑iyi ad ddariɣ tujwirt n taddart‑nneɣ, wala tin n Fransa. Yazid yal tameddit uqbel ad iruḥ ɣer lxedma, ad d‑yerzu fell‑i, ma ulac acu i yi‑ixussen. Ad t‑iḥrez Rebbi ! Ula d netta meskin ur yesɛi ara baba‑s. Ḥala yemma‑s d yiwet n uletma‑s i yesɛa, d netta i ixeddmen ɣef uxxam‑nsen. Yettwali‑yi deg umur n baba‑s, ad t‑yerḥem Rebbi, terẓeq‑as lǧennet u rreḥman ! Ɛeddan kra n wussan, nniɣ‑as ; a Yazid a mmi, ar melmi ara qqimeɣ akka ? Ṭṭef‑iyi lbeyyi ad diminajiɣ, ad uɣaleɣ ar tmurt n yimawlan. Ẓriɣ at taddart‑iw ur yi‑ttaǧǧan ara.

Yal ass d tazzla, yeṭṭef‑iyi‑d lbeyyi i wass n lexmis, ay aɛziz a Rebbi, ɣef 11:30 n ṣṣbeḥ , ar wass‑nni n lexmis ṣṣbeḥ, refdeɣ‑d tabalizt‑iw, lsiɣ lqecc‑iw, ffɣeɣ di texxamt‑nni taberkan n lɣerba, nniɣ‑as : “Bqa ɛla xir a lɣerba mm leɣrur. Ufan ttemɣer i d‑izegren ɣef temẓi , yili mačči akka ad teḍru yid‑i.”

Rekbeɣ aṭaksi, ɣef 11:00 lliɣ di Orly. Nedhen‑d i wid ara irekben i rruplan n 11:30 ar lezzayer, ad d‑heggin iman‑nsen. Ṭṭfeɣ amkan‑iw tabankiḍt tis tlata ɣer ljiha tazelmaḍt d tama n ṭṭaq, tesrafeg yis‑i ɣer tamurt‑iw ɛzizen, tin ǧǧiɣ acḥal d aseggas.

Aql‑i rseɣ di layrupur, tablizt gar yifassen‑iw. Ṭṭfeɣ aṭaksi ɣer taddart‑iw ǧǧiɣ qrib 50 d aseggas. Ffɣeɣ‑tt d amecṭuḥ urɛad lḥiqeɣ 20, uɣaleɣ‑d d amɣar ɛeddaɣ 70, qrib 80. Kra yekka ubrid, nekk ḥekkuɣ‑as‑d tajrirt‑iw i ucifur‑nni. Nniɣ‑as amnedra amek ara afeɣ taswiɛt ! wissen ma yella wanda ara nseɣ tameddit‑a, nneɣ akken yeqqar lemtel‑nni n taɛrabt “ ṭaḥ llil win nbatu”. Yeggul deg‑i ad dduɣ s axxam‑is ad nseɣ. Yenna‑yi ḥala nekk d temɣart n yemma i ttɛiciɣ, ad tedduḍ ad tenseḍ, azekka ṣṣbeḥ Rebbi yefteḥ, d nekk ara k‑yessiwḍen ɣer taddart‑ik, ur ttaggad ara. Nleḥq‑d sɣur lmeɣreb, nerra s axxam‑is. Ččiɣ imensi, swiɣ, yessa‑yi‑d nsiɣ.

Azekka‑nni tanzayt, yessaweḍ‑iyi‑d ɣer taddart. Leḥqeɣ‑d lewhi n ṭṭhur, rseɣ‑d berra n taddart. Nekkni nezdeɣ di leɛzib, weḥed‑nneɣ, ɣer nnig‑nneɣ d taddart. Ttedduɣ txemmimeɣ, ttmeslayeɣ gar‑i d yiman‑iw amek ara afaɣ tagnit. Kemmleɣ abrid almi d lḥara‑nneɣ, ufiɣ‑tt yul‑itt unajjel, yemɣi deg‑s yidmim. Zik teḥjeb s yiɣulad d yireccaqen, tura yal lec yeɣli. Teqqim akk tudert tebǧeḥ, ḥala yiwet n tzeqqa i yi‑iḍehren tselk acemma. Amek ara xedmeɣ ? Anda lembat‑iw? Ufiɣ tamazirt n baba, zik d tawesɛant, s ṭṭelq n wallen, tura yebḍa‑tt Urumi ɣef sin, yesɛedda deg‑s abrid n ukeṛṛus ; lǧiha nnig ubrid, tayeḍ ddaw ubrid. Tizemmrin ulac win i ten‑ixedmen ; ta terɣa, ta teqqur, ta teɣli. Qqimeɣ ɣef tecruft, ruḥen‑iyi‑d yimeṭṭawen. Ɣer din sliɣ i ddkeṛ n unerḥum, yella win yemmuten, babben‑t‑id deg usenduq ɣer tmeqbart. Ad ɛeddin sya, deg ubrid‑a, rrif n tmazirt.

Qqareɣ‑as deg wul‑iw wissen wi akka yemmuten. Si mebɛid a d‑yettali ṣṣut, simmal yettzad. Ɛeddan, uwwin‑t, ruḥen. Yiwen ur yi‑d‑imuqel, nekk yiwen ur t‑ɛqileɣ. Yeggra‑d akken yiwen n uqcic d alemmas, ad yesɛu 15 n yiseggasen. Steqsaɣ‑t anwa akka yemmuten ɛni.

__ D yiwet n temɣart n taddart.

__ Amek i as‑qqaren ?

__ Taseɛdit n uxxan n Ureẓqi u Muḥ, tamɣart n Muḥend‑Akli.

— Ad tt‑yerḥem Rebbi ! I umɣar‑is, Muḥend‑Akli, mazal‑it

Tasɣunt ASELMAD uṭṭun wis 8. Yennayer 2021
— Ah, mazal-it. Maca ula d netta d amuḍin. Tineggura-ya yeṭṭef-it leḥbis, deg uxxam kan.

Suffuɣen-t-id warraw n mmi-s tikwal ɣer lǧameɛ.

— Akka. Saḥḥit a mmi.

— Ulac deg-s. I kečč a baba d aberrani aɛni? Taddart-agi qqaren-as Taddart Ufella; ma yella wacu teḥwajeḍ nneɣ tebɣiḍ, ini-yi-d, ad ak-t-id-xedmeɣ.

— Ala a mmi, ur ḥwaǧeɣ acemma; s teɣzi n leɛmer-ik! Ad ak-imel Rebbi iberdan n lxir ncalleh!

— Saḥḥit a baba! Ihi akka, nekk ad ruḥeɣ ad leḥqeɣ arbaɛ-ina ɣer temqbert, a-t-an ǧǧan-iyi. Ikemmel abrid-is. Ass-a yekfa leɛtab n ddunit ɣef Taseɛdit. Aṭas i twala temcumt, d adrar n ṣṣber, tɛebba ɣef tuyat-is taɛkemt ẓẓayen. Tajmlit-is tewweḍ ass-a. A Sidi Rebbi sixfef fell-as taɛkemt n laxert! tgeḍ-as amkan di ṛṛeḥma, d reḥma!

Ɛeddan ruḥen, kemmlen abrid-nesen; nekk qqimeɣ seddaw n teslant, yeksa-yi laẓ. Kkseɣ-d cwiṭ n uɣrum, sexsiɣ-t yis-s, qqimeɣ ttxemmimeɣ. Tuɣal-iyi am wakken d leḥya ad waliɣ at taddart. Yezher uzal, Medden akk nnejmaɛen deg yixxamen-nsen, ḥala zḍec i yeɛmern iṛideḥ, ma nekk ur nesɛi ara axxam, aqeggel-iw ass-a seddaw n teslant. Mi i d-yekker ubeḥri-nni n uzizgu, yedden lwasɛ, nniɣ-as welleh ad ruḥeɣ ad ɛeddiɣ ɣer lǧameɛ, ad waliɣ ma yella win yellan. Ɛeddaɣ ɣer lǧameɛ-nni aqdim, ufiɣ-t irab. Taddart tbeddel mliḥ, zik kra n yixxamen, tura Llah ibarek teččur.

Ufiɣ kra n yixxamen ɣlin, kra guǧen. Iruḥ am wakken iɛreq-iyi lḥal. Ufiɣ yiwet n tmeṭṭut d talemmast, tetteddu ɣer tala ad d-tagem. Bɣiɣ ad tt-steqsiɣ, meɛna yeggugem yimi. Mi truḥ ad teffat, xziɣ cciṭan, luɛaɣ-tt: “Semḥ-iyi a yelli ad kem-steqsiɣ, ma ulac uɣilf!”

Tneqlab-d, terra-yi-d:

__ Ulac deg-s a baba, steqsi-yi-d ɣef yiman-ik.

__ Ttnadiɣ ɣef lǧameɛ n taddart. Zik yella sdat-agi,

__ Ala lǧameɛ a-t-an nnig taddart, ar Ugni.

— Saḥḥit a yelli! Ad am-imel Rebbi iberdan n lxir ncalleh! yerḥem ɣef lwadin-im!

— Ulac deg-s a baba. Ajmaɛin.

Tekker truḥ, tkemmel abrid-is ɣer tala; nekk uliɣ s Agni, ufiɣ kra n yilmeẓyen ttqessiren gar-asen, d yiwen n umɣar yeqqim weḥd-s, deg ufrag n lǧameɛ, yesrebreb aqelmun n ubernus ɣef wudem-is, taɛrurt-is tekna. Neṭqeɣ-d, luɛaɣ-t, “salam ɛlikum.”

Yerfed aqelmun-nni ɣef wudem-is, yetbeɛ anda i d-yettruḥ ṣṣut: “Weɛli-kum ssalam! yenqes yiẓri-w, ur ttwaliɣ ara mliḥ alama yiwen iqerb-d d tama-w ara tɛeqleɣ d anwa-t!”

Iruḥ am wakken ɛeqleɣ-t, maca ur tebbteɣ ara iman-iw.

— D Muḥend-Akli aya? Nekk d Saɛid n dadda-k Ɛmer u Meqqran.

Muḥend-Akli d arfiq, d aḥbib n temẓi. Ya ḥesra ɣef zik-nni!

__ Ur yi-d-qqar ara d Saɛid n dadda Ɛmer? Anwa i d as-yennan ass-agi ad k-ẓreɣ, a Saɛid a gma!

Iban-iyi-d am win yeɛyan di tudert, acemma ur d as-yehwi. Udem-is yuɣal d aberkan, yekmec am tkerciwt, umbeɛd d udem-nni acebḥan am lefner, yiwen n wuglan ur d yegri ɣef yineɣ. Acebbub-is d acebḥan, zik d aberkan am ssmex Wajbeɣ-t: “Ad ig Rebbi teǧǧa-d temɣart-ik...

__ Ad ak-iɛewweḍ Rebbi s lxir, a Saɛid a gma! Twalaḍ! ula d tamɣart teǧǧa-yi, ggriɣ-d weḥd-i.

Tewɛer tuǧǧla n tewser. Lukan xir d nekk i yemmuten...

Tasɣunt ASELMAD uṭṭun wis 8. Yennayer 2021
— Ur qqar ara akka, a Muḥend‑Akli ! Wagi d lmektub n Sidi Rebbi.

__ I melmi akka i d‑tleḥqeḍ ihi a Saɛid ?

— Sgelli ɣef ṭṭhur‑nni. Deg ubrid i ken‑id‑ufiɣ mi tewwim tanerḥumt‑nni. Ad fell‑as yeɛfu Rebbi temcumt ! aṭas n lhem i teẓra di ddunit‑is!

__ Susem kan a Saɛid a gma ! Ayen iɛedden fell‑as d tifsax deg‑m a tudert. Nneɣ ɣef Uceɛban meskin. Ad t‑yerḥem Rebbi !

— Ur yi‑d‑qqar ara yemmut Uceɛban, meskin !

— Yemmut di lgirra tis snat, maca yeǧǧa‑d amur‑is yeɛmer.

— Yezweǧ meskin ?

— Tezwǧ‑as yemma‑s, ad ten‑yerḥem !

— Dɣa ḥemdulleh ! ad fell‑asen yeɛfu Rebbi !

— Kečč la xbar‑ik ! Ttceyyiɛeɣ‑ak‑in tibratin, ur yi‑d‑tettarraḍ ara, dɣa dayen.

— Welleh, a Muḥend‑Akli a gma, deg wass‑n mi sliɣ s lexber n lmut n yemma, dɣa d tin i d tabrat taneggarut ɣriɣ. Uɣaleɣ beddleɣ tansa, ur bɣiɣ win ara yi‑d‑isnedfen, ad d‑mmektiɣ tamurt, almi ɛeddan ugar n 50 d aseggas... I kečč a Muḥ, d acu tesɛiḍ d dderya ?

— D tullas, d bab n tullas.

— Llhiberk, lhant ula d tiḥdayin.

— Welleh ma ǧǧant‑iyi, msakit, nutenti d warraw n Uceɛban. Meɛna uggadeɣ teryel‑nni, tislit n dadda Lwennas, ad fell‑as yeɛfu Rebbi. Ẓriɣ tettraǧu kan ad kemmleɣ ad neqreɣ, ad ten‑tsufeɣ.

— Yennulfa‑d dadda‑k Lwennas, liqan iɣab.

__ Ah, yuɣal‑d. Ula d netta liqant tɣurr‑it lɣerba, maca yuɣal yerra‑d agerzim s axxam, yezweǧ, yesɛa tlata n warrac. Ad fell‑as yeɛfu Rebbi ! Yesɛa snat n teslatin, yiwet newwi‑tt‑id di xwali, d lmalaykat ; tayeḍ akin i udrar, maca tewɛer, d ǧahennama. A‑tt‑an tɛewwel ad tsufeɣ arraw n Uceɛban ɛinani, tettraǧu kan ad kemmleɣ ad neqreɣ. Ula d tamɣart‑is ur tt‑tettqadar ara.

Nettqessir nekk d Muḥend‑Akli. Neqqim almi yesrareḥ tuddna n lmeɣreb. Netta yesnefsusi‑d ɣef wuli‑s, yettu lhem‑is ; nekk augar. Yekker iẓull lmeɣeb. Yeggul deg‑i, ad dduɣ s axxam‑is. Qqimeɣ kra n wussan, nemwanas. Ilmeẓyen n taddart, ad  ten‑iḥrez Rebbi, nnejmaɛen‑d meṛṛa, rran tazeqqa‑nni n baba yeɣlin. Fersen akk lḥara‑nni, qelɛen anejjel‑nni...

Aql‑i ggriɣ‑d d awḥid, teɣlid fell‑i tmeddit, meɛna ɛṭi‑ten sseḥḥa wat taddart, ur yi‑iǧǧi ara. Sya u sya i d‑rezzun fell‑i, yal wa d acu ara yi‑d‑ixdem. Ur yi‑ixus wara. Mi d azizgu, ad ffɣeɣ ɣer berra, nekk d Muḥend‑Akli. Iḥekku‑yi tudert‑is am win yeldin taktabt, yal ass d tawerqet, d tidyanin yecban timucuḥa‑nni n tilawt ttawin yimɣaren n zzman. Ɛaceɣ ugar n 50 n ssna di Fransa, yiwen n wass ur ḥusseɣ s wayen ttḥussuɣ di taddart‑iw ; ul‑iw yuɣal‑d d aleqqaq, mačči d winna ibnedqen di lɣerba. Lukan d temẓẓi i d‑yezqqiren ɣef tewser yili d awezɣi ad ǧǧeɣ tamurt ; maca akken yeqqar urumi “ c’est trop tard ”. Ula i d xdem neddama n tagara. Nddekwaleɣ‑d tameddit n wass, tferfer‑iyi temẓi.

Zuhra LAƔA

Tasɣunt ASELMAD uṭṭun wis 8. Yennayer 2021
D tnaṣfa n wass. Lḥal di berra yeqber; iṭṭij ineṣṣef igenni, tamdint n lzzayer texla, izi ur yḥerrik ara di berra. Seg wakken yeḥma lḥal, cucfeɣ rebɛa n tikkal neɣ kter, ɣas akken, ḥulfaɣ i ṣṣura‑w tekker deg‑s tmes; tidi tcercur ɣef leḥnak‑iw d wenyir‑iw amzun d isaffen. Aḥaruq unebdu, rniɣ ddiq n texxamt. Akka i d tixamin n Bgayet, ddiq, lḥamu arnu nnwa n lebḥer. Ad‑as‑tiniḍ d tuggi, ayen tsumaḍ ak‑id‑yesserɣ.

Tawwurt n ubalku tebrareḥ, ṭṭiqan cetḥen. D azal azylal! Cwiṭ n nnesma ulac‑it ad iyi‑d‑terr rruḥ. Ceɛleɣ tasebbuḥrut maɛna tidi mazal‑it tetcercuq. Syin akkin, bdiɣ ttawiɣ tarraɣ deg wexxam, txemmimeɣ ad ɛiwdeɣ ucaf, neɣ ad waliɣ tilizi...Dewreɣ almi ɛyiɣ, kecmeɣ ɣer texxamt nniɣ‑as ad aruɣ, ad kemleɣ taqsiṭ bdiɣ ahat ad tuɣ azɣal. Mazal‑iyi sin wussan kan ad t‑ceyɛeɣ ɣer weɣmis ''Aneɣmas'' «La dépêche de kabylé » i deg iyi‑d‑tṣaḥ teweriqt, yal ddurt, taruɣ deg‑s tullisin‑iw. Mara d iniɣ taruɣ, mačči d Fulknir neɣ d Gugul, maɛna seg asmi i yebdiɣ tira, iɛejeb‑iyi lḥal. Iɛjeb‑iyi wayen taruɣ.

Timdukal‑iw yetabaɛen tiqṣiḍin‑iw, qqaren‑iyi‑d akk « tezzewreḍ teǧǧiḍ izgaren » mara d cekreɣ tullisin uriɣ yakan, maɛna ur cliɛeɣ ara. Di tira, akken twaliɣ, ilaq uqbel kulci, ad ak‑yeɛjeb wayen tettaruḍ, ad tḥemleḍ i wakken ad tkemleḍ. Yal yiwen yettaru kan tudert‑is...s tira kan i zemreɣ ad begneɣ tudret‑iw, tḥulfuɣ iman‑iw d ilelli, yal mara inigeɣ ɣer tmurt n wawalen d tugniwin...Ayen ara k‑iɛejben ugar, d amek ara yezger wayen nettaru akud akken ad yidir d leqrun mbeɛed‑nneɣ, am akken yedder wawal neɣ kter...

Taẓuri tettili‑d yal mara icerreg yiman n unaẓur agu‑nni yesdergen ɣef medden akk lesrar n ugama d wayen akk is‑d‑yezzin, mara yessiweḍ ad isami s lejwareḥ‑is afwad n ugama, mara yers uḍar‑is ɣef webrid, uɣen akk medden iban‑asen‑d d timeḍell‑as, ger usurif d wayeḍ ad taɣ tafat alama yuɣ akk webrid...Maca, mačči yal win i yesnen kra seg ugama d lesrar‑is, akken yebɣu ibeggen‑it‑id di tẓur‑ines, yuklal ad s‑nsiwel "Anaẓur". Isem n unaẓur mačči aṭṭas i t‑yuklalen...

Tagida akken iteǧǧiɣ deg iḍelli, aɛemmur n iɣmisen di teɣmert, idlisen mbezrurɛent, ta tecteḥ, ta temdel, ta ɣef yiri qrib ad teɣli, d wayen din n tiwreqtin yekmumsen. Seg akken taruɣ tɛawadeɣ, yeččur ubidun n wafrasen almi yenfel. Afenǧal n lqahwa taberkant yenɣel, yeɣma ɣef kra n lkwaɣeḍ yersen sdat‑s... Lḥaṣul, acemma ur d‑yeḍtir di texxamt. Tuɣal d adaynin, akka i yetuɣal ma ulac tilawin deg wexxam, din kan i nessen lqima‑nsent!

Tasɣunt ASELMAD uṭṭun wis 8. Yennayer 2021
Qqimeɣ  ɣef  tseɣimt,  iḍarren  deg  idis,  ṭfeɣ  imru  deg  ufus‑iw,  wwiɣt  ɣer  yimi‑w, txemmimeɣ amek ara  s kemleɣ i teqṣit‑nni.  Akken bdiɣ tira, azal  n sin n ijariḍen,  ma aṭṭas, yeɣli‑d fell‑i nadam am ẓebra, ḥulfaɣ i wallen‑iw teqnent si tazayt, ma d allaɣ‑iw yeddawar seg akken i yeḥma lḥal. Kkreɣ ssardeɣ‑d udem‑iw ahat ad‑iyi‑kkes, ulac. Mi ḍfeɣ  imru  ad  qnent  wallen‑iw.  I  wakken  ur  gganeɣ  ara  ɣef  tagida,  ẓleɣ  acemma ɣef umeṭreḥ, ad sɛeddiɣ tanafa. Maɛna, seg wakken yerɣa wussu, tneqlabeɣ kan rennuɣ, d lmuḥal ad ḍseɣ deg anect‑nni n unaɣur...

Akken walaɣ lḥal yerreẓ‑d, tusa‑iyi‑d tikti, ad ṣubbeɣ ɣer cceṭ n lebḥer, deg‑s ad wɛuɣ abeḥri ad iyi‑d‑yessaki, yerna ad lḥuɣ cwiṭ, ad iyi‑ d‑asent, ahat, kra n tikti ad kemleɣ taqṣit. Akken yenna Kateb Yasin: « tikta tasent-d lawan n tikli ».

Kreɣ‑d  s  leɛgez,  nadam  mazal‑it  deg‑i,  zzuɣreɣ‑d  iman‑iw  almi  d  taxxamt  n  tarda,  ḍegreɣ aman ɣef udem‑iw, greɣ iḍarren‑iw deg icifaḍ, ɣelqeɣ tawwurt n ubalku, ma d asfaylu ǧǧiɣ‑t  yeldi  kra,  akken  ad  tebbuḥru  texxamt  mi  ara  d‑uɣaleɣ  ɣer  lewhi  n uzuzwu. Ma d lebɣi‑w yeqsed lebḥer. Sdat n lbaṭima mlaleɣ‑d Nna karima, teseqsa‑yi‑d ɣef imawlan‑iw, amek ittilin, ma qrib ad uɣalen si tmurt neɣ ala. Axaṭer ɣef akken id d‑tenna  tecdha  yemma,  alla  yid‑s  i  la  t‑ttqeṣir,  i  la  t‑tekkes  lxiq  n  temɛict  di  temdint.

Tettwali di yemma rriḥa n tmurt, ɣur‑s tamɛict di temdint d inig ameqran. Dɣa tekcem s axxam‑is nek kemleɣ abrid‑iw, Ur zriɣ amek itt‑id‑mlaleɣ, d wamek it‑ruḥ...

Qqimeɣ kra n lweqt akken ttmuquleɣ deg warrac, tturaren ddabax uḍar zdat n lbaṭima. Syin  akin,  kemleɣ  abrid  ɣer  yiri  n  lebḥar,  din  meqqar  ulac  lɣaci,  dɣa  dayen  id‑iyi‑swehmen, annect‑nni n wezɣal isem n wemdan ur yexliq ara di lebḥer; ala nek d ṣṣut n lmwaji id d‑yettuɣalen si lebɛid staɛfayent ɣef yiri. twaliɣ amek rmel i yettsummu deg‑sent, ttaǧant‑d ala ikuftan icebḥanen. Nek deg‑sent zehhuɣ: amek id d‑ttruḥunt si lebɛid d wamek  itt‑ruẓent ɣef tacciwin,  d  ṣṣut id‑segrayent bḥal acewwiq seg akken  yewzen.

Abeḥri  yebda  yettara‑d  deg‑i  tarwiḥt,  yeslufuy  i  wudem‑iw,  ḥulfaɣ  yedhen  turin‑iw,  yeḥya‑d  tafekka‑w  yesseknef  uzal  n  Bgayet.  Kseɣ  icifaḍ‑iw,  ɛelqaɣ‑ten  ɣef  tayet‑iw tayeffust, tedduɣ, sakin am uderwic, i leḥfa, ɣef rmel yeskikiḍen tileqwaɛi n iḍarren‑iw seg  wakken  mazal  deg‑s  lḥamu.  Ssaliɣ  aserwal‑iw,  ttleɣ  rjul‑is  almi  d  tigecrar,  dɣa  skecmeɣ  iḍarren‑iw  deg  waman.  Akken  kan  iyi‑d‑suman,  ḥulfaɣ  i ṣṣura‑w  teccatew, yebda iɛeǧǧeb‑iyi lḥal, qqimeɣ turareɣ s waman...

Tasɣunt ASELMAD uṭṭun wis 8. Yennayer 2021
Akud yettazal kan mara t‑neḥwij, yettafeg am aḍu mara nebɣu ad yiɣzif... Iṭṭij yebda azrureg, amzun yeseblaɛ‑it lebḥer, tezzi‑yas‑d laḥmuregga. Tafat‑nni taneggarut id d‑yeǧǧa, yeḍla‑tt i lebḥer, yuɣalen yettfeǧǧiǧ si tezweɣ, ma d igenni ireqq am lemri. Nechameɣ sdat n tfelwit‑nni, amezzun d tazerbit n rqem yeḍbeɛ ufus n unaẓur. Dinna i teḥbes tiɛubja ...Qqimeɣ ttfarriǧeɣ deg‑s almi ttuɣ iman‑iw ...

Din din, yemɣenbas‑d igenni, tulit‑id tebrek deg yiwet n tikkelt, lebḥer yemcewwal, amzun akken yella win iten‑yesserfan. Akken walaɣ yebda iɣelli‑d ṭlam, yesberber acḍaḍ‑is i tɣaltin, yebda wul‑iw yettmergigid. Kreɣ, zwiɣ rmel ineṭḍen deg usarwal‑iw, lsiɣ icifaḍ‑iw, uliɣ‑d. Werɛad ineṣfeɣ abrid, sliɣ i tiẓẓift. Si tama taẓelmaṭ i d‑tekka.

Rǧiɣ cwiṭ deg wemkan‑iw, muqleɣ akka d wakka, ulac. Nniɣ‑as ahat d imeẓẓuɣ‑n‑iw kan id d‑yettarran ṣṣut. Akken ruḥeɣ ad‑kemleɣ abrid, sliɣ daɣen i tiẓẓift‑nni. Tikelt‑agi tugi ad teḥbes, d ṣṣut n teqcict! Iyi‑d icebba Rebbi. Tebɛeɣ asuɣu ansi i d‑yekka, iḍher‑iyi yiwen wecwaw yufrar‑d ɣef waman, ma d isuɣan‑nni, am akken kkufren; tikwal ad‑sen‑sleɣ tikwal ala. tazaleɣ ɣef cceṭ am win yeffeɣ leɛqel, tmuquleɣ ɣer tama n wecwaw‑nni, dɣa tban‑iyi‑d tfekka n lɛebd tettemɛebbar d lemwaji, ala ifassen‑is id d‑ibanen, ma d aqerru‑s mi id d‑yuli ad‑t‑ ɣummen waman amzun yella kra it‑ijebden ɣer lqaɛ....d taqcict! D taqcict! Tura tḥeqqeɣ...

Akken walaɣ d lɛebd iffeɣ‑iyi leɛqel ugar. Ur Ẓriɣ d acu ara xedmeɣ, dɣa bdiɣ a tuɣuɣ ula d nek « Ahanu‑t! ahanu‑t!.. » ulac! Ẓriɣ ulac yiwen ur yelli ara d‑yeslen. Si tama txemmimeɣ ad ruḥeɣ ad‑ssiwleɣ i walbɛeḍ neɣ i yiɣallen n usemneɛ ad t‑id‑smenɛen, maɛna ugadeɣ ad iruḥ fell‑as lḥal ad teɣreq. Si tama nniḍen, kukraɣ lebḥer yerfan deg yiwen n tikkelt d waman isemmaḍen arnu ɣer‑s ṭlam id d‑yeɣlin, ma yečča‑t lebḥer ad‑iyi‑seddu. Uɣaleɣ sakin am win iḥeṣlen ger lḥafer d tṣemmart. Mi id d‑mektaɣ taqcict ad tan ger tudert d lmut, gezmeɣ‑t, din din, di rray, ɣas akken ugadeɣ ad teglu yis‑i tɛeǧǧaǧt‑nni...

Kseɣ icifaḍ‑iw, negzeɣ s aman, kkateɣ s ifassen s iḍarren almi i yewwḍeɣ ɣur‑s. Nettat, si tufɣa n leɛqel, txebbeḍ deg waman, tuɣ‑it lḥala, tetsuɣu ɣer Rebbi it‑id‑ixelqen, yerna mi teldi imi‑s ad s‑kecmen waman ad t‑selqef. Dayen tuyes tudert, tebda la tberru i yiman‑is. Akken leḥqeɣ, ṭfeɣ‑t‑id seg ufus, maɛni si taẓayt‑nni qrib tegla yis‑i. Tuyat‑iw gezment si ɛeggu, temɛebbareɣ d lemwaji, nitenti jebdent nek jebdeɣ, lebḥer yeldi‑d imi‑s ad‑aɣ‑yessebleɛ di sin… Dɣa imi d tfaq acemma d yiman‑is, tneggez‑d fell‑i am

Tasɣunt ASELMAD uṭṭun wis 8. Yennayer 2021
tin id d‑yuɣalen si lmut, teṭṭef‑iyi si lexneq almi id d‑grent wallen‑iw, ur d‑kkiseɣ ara tamgart‑iw ger ifassen‑is almi it‑cerweɣ merriɣet. Sakin rriɣ‑t‑id ɣer leɛqel‑is, tethedden, zuɣreɣ‑tt‑id, nɛum‑d almi d cceṭ. Azal n xemsa ddqayeq d nek d imenɣi d lebḥer, xemsa dqayeq amzun d aseggas, almi nwiɣ ad neǧǧeɣ tarwiḥt‑iw...

Mi d‑newweḍ ɣer cceṭ, nettat teqqim ɣef tgecrar, terra‑d kra teswa, nek negfeɣ, ḥulfaɣ i ṣṣura‑w temmar, tettergigi si ɛeggu ad as‑tiniḍ d win yewwet mirqes. Mi d‑ terra ayen teswa, tefser iman‑is am uceṭṭiḍ ɣef rmel, tneggef ula d nettat seg akken tefcel. Nesteɛfa kra, dɣa zziɣ‑d ɣur‑s steqsaɣ‑t d acu i txeddem tlemẓit am nettat lawan‑agi di lebḥer?!

Akken iyi‑d‑twala, tenekmumec ɣef yiman‑is, akken ur t‑twaliɣ ara ayen tekseb, imi iceṭṭiḍen telsa ḍebɛen‑d ɣef tfekka‑s yeččuren kra, ad as‑tiniḍ nitni d teksumt‑is yiwen, seg akken bezgen, yerna xfifi‑t. Acebbub‑is yebzeg, yenṭeḍ ɣef udem‑is d tuyat‑is; yeddel‑as‑tent kra. Tudmet‑is d taxemrit d tamecṭuḥt, tiḥnakin‑is d tizeggaɣin, tetban meẓẓiyet, azal n ɛecrin iseggasen kan ara s‑fkeɣ.

Mi qerbeɣ ɣur‑s, twexxer ɣer deffir, tebda tettergigi am yifer si tawla n usemmiḍ neɣ ahat si tegdi ur ẓriɣ ara? Steqsaɣ‑t isem‑is, d acu itxeddem dinna, nniɣ‑as: « isem‑iw Lina » ahat ad iyi‑tfek laman, ulac acemma! Ad as‑tiniḍ teggugem, tessusem kan, tečča‑yi‑d s tmuɣli. Nnefs ur t‑id‑yuli ara. Ahat iẓra‑nni ad neṭqen! Ulac ula d tanmirt imi t‑id‑snesreɣ ger ifassen n lmut. Bɣiɣ ad tẓer belli ur ilaq ad‑iyi‑tagad, ḥawteɣ‑t ad‑tini anda tezdeɣ akken ad t‑awiɣ ulac lmenṭeq. Ur ẓriɣ ara ansi iyi‑d‑tekka tmexluqt‑nni neɣ sani ara t‑rreɣ....

Mi iseḥsabeɣ akk i tigi, sliɣ i lheffat, walaɣ taftilt mebɛid d lxyal ur t‑frizeɣ ara si tallest. Simmal ad d‑taẓent lheffat‑nni, taftilt‑nni tetimɣur, lxyalat‑nni ad tbanen, ḍehren‑iyi tlata yergazen, ad d‑teddun qbala ɣer‑neɣ, ad ssawalen, s taɛrabt, qqaren: « wakka yellan ? Err‑d awal ». Seg akken i yugadeɣ ad ilin d iceffaren, ssusmeɣ ur d‑rriɣ ara awal. Yuɣ lḥal ugadeɣ ɣef tmexluqt‑nni, ma d nek zemreɣ i yiman‑iw. Nitni taẓen‑d nekni nettergigi, dɣa temmeɣ‑d, tḥennec‑d ɣur‑i, nek tṣebbireɣ‑t, ɣas akken ur ẓriɣ ara iɣ‑yetraǧǧun...

Linda Makur.

Tasɣunt ASELMAD uṭṭun wis 8. Yennayer 2021
# Asirem n taǧǧalt

Tudert, abrid‑is yessawen, yiwen tefka‑as yezha, yufa ayen yessaram, wayeḍ tekkes‑as, yeṛwa tigad yuran fell‑as; maca d tagi i d tudert. Ayen tettidir tmetti macci d ayen ara d‑yales yimi s yiḥulfan war tilas, amek tettidir tmetti taqbaylit d twaculin s umata.

Tagi d yiwet n twacult, d tawacult n Nna Ferruǧa; yettidiren di lḥif d wurrif, imi ur yeshil ara ɣef tmeṭṭut ad teǧǧel di leεmer‑is akken meẓẓiyet, tegrra‑d d taǧǧalt; argaz‑is yemmut yeǧǧa‑d tarwa‑s d imeẓẓyanen, d igujilen. Tqubel ddunit akken i d‑tusa, imi tameṭṭut taqbaylit tettwassen si zzman aqdim s nnif‑is d lḥerma‑s i as‑yefka Rebbi. Xas akken d iberdan yessawnen i d‑temlal maca akken i d‑usan tusa‑asen; tṛebba tarwa‑s, texdem axxam‑is, terna lexla (temger lɣella, tḥuc tuga, tezdem isɣaren, telqeḍ azemmur,...) win i wumi yewεer ccɣel ad as‑yessiwel, ad texdem ɣur‑s d ayen isehlen. Akka i tqubel laẓ‑is.

Tudert n Nna ferruǧa akka akk i truḥ ɣef wudem n warraw‑is akken ad d‑kkren, ad izmiren i yiman‑nsen, teswa fell‑asen timerẓuga awi‑d kan ad twali tarwa‑s ferḥen xas ulamma lexṣas yella, maca tewweḍ ɣer lebɣi‑s seg wasmi i d‑lulen warraw‑is d imecṭaḥ tezga teqqar‑asen: "Ad timɣurem, ad teɣrem, ad tizmirem i yiman‑nwen imi leqraya d tafat. S usirem i tebna tudert n warraw‑is".

Nna Ferruǧa, tesεa sin warrac Meqqran akked Muḥend, d kraḍ n teqcicin Faḍma, Lǧuher, Ɣnima. Am wakken qqaren di lḥif i d‑yettban urgaz, s tidet lḥif yettṛebbi, yettawi amdan ad yeddu deg ubrid lεali, Meqqran d Muḥend d inelmaden deg tesdawit; d Meqqran i d amenzu n uxxam, fell‑as i ters teεkemt ẓẓayen, Muḥend d amaẓuẓ; d netta i d amecṭuḥ, xeddmen daɣen anda ufan i wakken ad d‑ḥellin ciṭuḥ n umeṣruf, akken ad awsen iman‑nsen, d twacult, tabaεen kan leḥlal. Nna Ferruǧa yal tikkelt tettweṣṣi‑ten ɣef temεict n leḥlal imi leḥlal am seksu n yirden, ad t‑reḍmeḍ ad ifetti, ma d leḥram am seksu n ubelluḍ ad t‑reḍmeḍ ad ifessi.

Akken daɣen tettweṣṣi‑ten ɣef tegmat deg way‑gar‑asen, Meqqran d Muḥend ṭṭfen deg wawal n yemma‑tsen, yenna Meqqran deg usefru‑a mi yuɣal meqqar:

A yemma εzizen a yemma

Akken akk i d‑nekker drus

Deg gma ur ttakeɣ afus

Di ṭṭiq ur t‑ttaǧǧaɣ ara

D mmi‑s n baba d yemma

Fell‑as ur ttakeɣ afus.

Kemmlen akken amennuɣ d ddunit, mi llan di tesdawit, sεan leqraya ad ɣren, akud i d‑yeggran xeddmen deg‑s, ur ttɣimin ara akk, ma yella deg uxxam i llan ttεawanen yemma‑tsen deg wayen yellan: tayessawt, azdam, anɣac, aleqqem, afras,... ur sεin ara timirt ad qqimen.

Meqqran d Muḥend ur ssinen tiɣimit di lqahwa, neɣ deg uzniq n taddart, s wakka nnuɣen d ddunit alarmi i d‑tban ciṭuḥ tafat fell‑asen, xedmen akk ayen yellan deg‑sen akken ad awḍen ɣer lebɣi n yemma‑tsen, d uḥdiqen, d umεinen, ttqadaren akk medden d amedya deg taddart win yekkren ad asen‑yini: "Ad yerḥem Rebbi taεebbuḍt i ken‑yurwen".

Nna Ferruǧa d tameṭṭut d wawal, timital‑is ur llint aṭas am nettat; d tin i d‑iṛebban sin yirgazen, d kraḍ n tlawin, teskker‑iten‑id, fazen, texdem‑asen akk ayen i ilaqen deg wulac, maca ul‑is yeččur d tumert. Asirem amezwaru, tewweḍ ɣur‑s; arraw‑is meqqer‑it, ɣran akk, wwin akk abrid igerrzen werǧin ssinen yir tikli ala tin yessufuɣen i ḍefren. Ma d asirem wis sin, akken teqqar deg wawal‑is a wer mmteɣ alamma ḥeḍreɣ i lferḥ n warraw n warraw‑iw. Nna Ferruǧa tenna deg usefru:

D abrid n baba d jeddi

Ammus ur t‑yuli ara

D abrid‑nsen i wwiɣ

Win yeṭṭfen di tjadit‑is

D lmuḥal nekk ad anfaɣ

Yeḥrez nnif‑is

Lewṣṣa‑yi id‑ǧǧan

Isem‑is ɣer medden yeswa.

Abernus fell‑as ḥurbeɣ

Sɣur: Samira Cekkal.

Tasɣunt ASELMAD uṭṭun wis 8. Yennayer 2021
Tekcem yiwen n tmeṭṭut ɣer sbiṭar ad terbu, tameddit n wass. D lweqt ideg I d‑ilul uqcic tameṭṭut tewweḍ leɛfu n Rebbi. Yeɣli‑d leḥzen d aberkan ɣef uqerru n urgaz, isḥassef imi d‑tɣwer tmettant ɣef tmeṭṭtut‑is. Yemmeɣ urgaz yefka aqcic ameɣbun i xalt‑is, ad trebbi. Ɛeddan azal n sebɛa n wagguren n leḥzen, argaz ur yeṣbir ara yekker yawwi‑d tameṭṭut tis snat, yesɛa yid‑s aqcic d teqcict.

Zrin yiseggasen yuɣal urgaz yewwi‑d aqcic‑nni n temzwarut ad yidir ɣur‑s. Aqcic ameɣbun di rrif i d‑yufa iman‑is, acku yanbaba‑s tɛezel‑it ur teṭṭhella ara deg‑s meskin, tasa‑s tecweḍ kan ɣef warraw n tɛebuḍṭ‑is. Aqcic ameɣbun yerwa timerzuga, ula d učči i d‑yettawi baba‑s, d tisigar id‑lqut‑is, yerna weḥd‑s id as‑d‑ttak am ugdi.

Yiwen n was, usan‑d imawlan n tmeṭṭut ad ččen imensi, ikcem‑d uqcic ɣer tẓeqqa n yinebgawen, yedda‑d lqeḍ‑is seg wayen iwala n tgella ɣef ṭṭabla, yemmeɣ ad yeddem abruy n lmekla ad yečč, dɣa twala‑t yenbaba‑s, tuzzel‑d tezwi‑as tafettus, temmeɣ tefka‑as cwit rruz ɣer tqedduḥt tewwiḍ‑t ar ssiwan, tenna‑as: “Qqim da alemma ruḥen yinebgawen.” Yeqqim uqcic bu rebɛa iseggasen di berra itett i usemmid n tegrest igezzmen iɣsan, seg wakken yugad yenbaba‑s ad as‑ters ur yekcim ara mi yekfa učči.

Suhlen yinebgawen, tessared leḥwal, tejmmeɛ arraw‑is ɣer texxamt ad ṭsen. Mi d‑yewweḍ urgaz seg lxedma, tenna‑as: “ad ak‑d‑seqqiɣ ad teččeḍ?”. Yenna –as: “Ala, ččiɣ di berra.” Yesteqsa ɣef mmi‑s amenzu, tenna‑as ha‑t deg wussu yeṭṭes, tettu belli tḥebes‑it di berra. Yetthenna, iruḥ srid iɛedda ad yeṭṭes, maca aqellid ameqqran bab igewan ur yeṭṭis, ha‑tt‑a tbedd‑d ɣur‑s tmeṭṭut‑is tamenzut di targit tenna‑as: “Ḥader mmi‑tneɣ.”

Yeffafa‑d seg tgunit am win ara d‑wteḍ s ubeqqa, dɣa yezzi ɣer tmeṭṭut‑is yenna‑as: “Anda‑t mmi?” Nniɣ‑ak ha‑t‑an deg wussu yeṭṭes. Yuɣal urgaz ɣer tguni, ha‑tt‑a i tikelt nniḍen tmeṭṭut‑is terza‑d ɣur‑s tenna: “hader mmi‑tneɣ.” Yedduqqes‑d seg tnafa yemmeɣ yenna i tmeṭṭut‑is: “A tameṭṭut anida‑t mmi?” Uhhhh, icɣeb‑ik mmi‑k, ɛeddaɣ sgelli ɣur‑s, ufiɣ‑t yeṭṭes, ulac acu ara tagaded. Iɛawed yeṭṭes ha‑tt‑an itikelt nniḍen tuɣal‑d tmeṭṭut‑is yemmuten tenn‑as: “Dayen tura ifut lawan mmi‑tneɣ yerna‑d ɣur‑i.”

Yekker s lemɣawla, yettnadi, deg uxxam yessawal i mmi‑s, temsusam ddunit yetti‑d akk tixxamin, ulac ur d‑yewwit ara deg uqerru‑is belli ad t‑yaf deg ssiwan, srid yeldi tiwwura n ssiwan iwala mmi‑s yenneḍ ɣef yiman‑is aqerru‑is deg gar iḍerren‑is, ibeddel wudem‑is unuɣ, zegzaw uksum‑is, yemmeɣ fell‑as baba‑s ihucc‑it, ulac, smmeḍ dayen yewweḍ leɛfu n yakuc (Rebbi). Gar ifassen‑is taqedduḥt n rruz tzeggen, axater yesɛa ttiɛad d wid t‑iḥemmlen, yettagaden fell‑as, yesɛa ttiɛad akk d yemma‑s.

Yeqqar yinzi: “Argaz d asalas, tameṭṭut d ajeggu alemmas” ma yerreẓ ujeggu, terreẓ twacult, trab tmetti. Ihi a tiyemmatin, tiqbayliyin ḥadremt tarwa‑nkent, d agerruj‑nkent.

Tasuqilt: TAYEB LOUNES

Tasɣunt ASELMAD uṭṭun wis 8. Yennayer 2021
Yiwen n wass deg wussan n unebdu, yella Dda lḥusin yeqqim di tejmaƐt d yimdukkal‑is, ttqessiren sqerdacen timsal ɣef lexṣas n waman i yeččan ddunit, yenṭeq Dda lḥusin yenna‑asen: « nekk ala taɣuzi n lbir ara tt‑iselken yid‑i ». Armi d‑yelḥeq s axxam yekker yenna‑as i tmeṭṭut‑is a yelli‑s Muḥ Urezqi Lmesɛud: « qrib ad teɛyu ccedda fell‑aɣ, ad yekkes lḥif n waman ɣef yiqerra‑nneɣ » ad nestaɛfu si tagmin, ad yestaɛfu uɣyul‑iw meskin yerwan ttɛebga acḥal d aseggas.

Tamɣart terra‑as :« a lxir‑nneɣ ay amɣar, amek akka ? », yenna‑as : « jmaɛliman ar tikkelt‑a ad‑ɣzeɣ lbir » Dda lḥusin yessufeɣ awal di taddart, iwakken ad d‑asen iwaziwen ara t‑iƐiwnen, ha‑t‑an yewweḍ‑d wass anida bdan taɣuzi n wanu, Dda lḥusin yefreḥ mačči d kra imi ad yesƐu aman i lebda, am win iwumi tekkes tƐekkemt, ussan ttƐeddin lbir ittelqay irennu, ma d aman ula d tiqqit ur d‑tban, Dda lḥusin yebda‑t‑id unezgum d uɣbel.

Ha‑t‑an Ɛeddan sin n wagguren segmi bdan taɣuzi, lbir n Dda lḥusin yeqqur amzun yewwet deg‑s uɣurar. Dda lḥusin yerfa mačči d kra, imi taqsiḍt yeḍran yid‑s werğin teḍri di taddart, acku yal win yeɣzan lbir yufa aman, ala ɣef Dda lḥusin i tekkḥes teswiƐt, armi wwḍen ilmeẓyen n taddart qqaren‑as : « lbir n Dda lḥusin yelha kan i ujmeƐ n yirden ».

Dda lḥusin yeggul ur yeḥnit ur terni ula d yiwet n terdast di tɣuzi, ussan ttƐeddin tallit n unebdu teffeɣ, yekcem ḥertadem tebda‑d tissit tamezwarut, Dda lḥusin yella yeṭṭes ad tili ahat d azgen n yiḍ, ssakint‑tt‑id tmiqwa n ugeffur timezwura, mi ṭerdiqent ɣef lqermud n tzeqqa, yeddunfi‑d iruḥ d tazzla yewwi‑d iḥelyiwen, yeṭṭef abrid‑is ɣer lbir mi yelḥeq ɣur‑s yenna‑as :« akken iyi t‑ḥermeḍ seg wid lqaƐa, ad k‑ḥermeɣ seg wid igenni », yekker iɣumm‑it.

Zrin kra n wussan at taddart walan d acu yexdem Dda lḥusin, kkren usan‑d ɣur‑s nhan‑as akken ad yekkes aɣummu ɣef lbir. Dda lḥusin yenna‑asen : « a yat taddart lbir‑agi ur yesfillit ara i wayen yelhan, d acu xas akken gulleɣ ur ḥniteɣ, meƐna ur ttruẓuɣ ara leƐnaya‑nwen », lbir yettwakkes‑as uɣummu ccetwa teğhedd, aṭas n ugeffur i yewwten lbir yeččur armi yettenfal.

Ha‑t‑an telḥeq‑d tefsut ğuğğgen akk ijeğğigen d yimɣan, Dda lḥusin yeqqen aɣyul‑is am yal ass di tmazirt akken ad yeks, armi d tameddit iruḥ ad t‑id‑yejmeƐ, yufa ḥaca amrar deg umkan‑nni, imuqel akka n wakka ur t‑id‑yufi, iṣub ɣer tejmeƐt yessteqsa at taddart ma ulac win iwalan aɣyul‑is, kkren wat taddart ama meẓẓi ama meqqer, kkan akk taddart aɣyul ur d‑iban later‑is, yeɣli‑d ṭṭlam nnejmaƐen wat taddart s ixxamen‑nsen, ma d Dda lḥusin i teƐreḍ deg‑s tmeṭṭut‑is ad yečč imensi yugi, iɣaḍ‑it uɣyul‑is mačči d kra, ala aɣyul d tmeṭṭut‑is i yesƐa d amwanes di ddunit‑is, iḍes yefferfer seg wallen‑is, yeqqim yettxemmim ɣef wanida i yezmer ad yili uɣyul‑is, ciṭuḥ kan akka am win it‑id‑yewwten s ubeqqa yemmekti‑d lbir‑nni, yekker s tazzla ɣur‑s xas akken d ṭṭlam tafat n tziri twanes‑d tasusmi n yiḍ, mi yewweḍ ɣer lbir yufa aɣyul meskin yeẓẓel s daxxel, Dda lḥusin nnefṣ di ṣṣura‑s truḥ, yeğğa‑t uɣyul iɣef irebba tassa, werğin i t‑yeḥsib d aɣyul iḥseb‑it amzun d amdan neɣ d yiwen si twacult‑is amzun d amdakkel‑is, yid‑s i yecrek lbaḍna d lesrar‑is.

Yerğa armi d‑yuli wass yerza ɣer wat n taddart yules‑asen ayen yeḍran, ddan‑d yid‑s ur t‑ğğin ara weḥd‑s.

Mi d‑uwḍen heggan iman‑nsen ad kksen aɣyul si lbir, inṭeq Dda lḥusin yenna: « ur ttceqqit ara iman‑nwen aɣyul sdaxxel n lbir ara ittwamḍel dayen ad nermed lbir », yeɣli‑d leḥzen ameqqran ɣef Dda lḥusin imi mačči akken i tt‑yenwa i teffeɣ, yeḍmeƐ ad yekkes lḥif n waman ɣer taggara iruḥ rruḥ d asfel. At taddart gan‑d tiwizi wa gar‑asen, uɣen‑as‑d yiwen n uɣyul i Dda lḥusin.

Suhila ǦELLIL

Tasɣunt ASELMAD uṭṭun wis 8. Yennayer 2021
Lefraq d usirem …

Qasi, d yiwen n umsedrar leɛmer neffiɣ. D afellaḥ n tmurt werǧin nekcim ar uɣerbaz : ur yessin ad yaru ula d isem‑is. Taddart‑is, d Iɣil n Tsafin, yejguglen ɣef udrar ɛlayen, yeččuren d isekla n bu tcacit ( abelluḍ) akked uzemmur. Ɣef teɣzi n wass, netta di lexla d tayessawt, afras d nnqec. Yeḥrec mačči d izli, anda yerra afus‑is ad temɣi, ad d‑tefk ṣṣaba. Yettidir akked baba‑s deg uxxam aqdim, yuɣalen d asemmḍ segmi temmut yemma‑s asmi yesɛa 6 n yiseggasen di leɛmer‑is.

Nnan‑d wat zik : «Ma kkseɣ‑ak baba‑k, ur ak‑kkiseɣ ara; ma kkseɣ‑ak yemma‑k, ur ak‑ǧǧiɣ ara». Yewɛer wuzzu n tyemmat, mi ara tesriffegt d tamecṭuḥt ad d‑teǧǧ arraw‑is d ileqqaqen, ur zmiren ara i yiman‑nsen. Ɣas ulamma, ula ababat iḥemmel tarwa‑s, meɛna ulac win izemren ad yeṭṭef amḍiq n tyemmat neɣ ad yesɛu iḥulfan i tesɛa ɣur‑sen. Akka i teḍra d Qasi, yemdeggar d wussan iwakken ad d‑yimɣur ad yizmir i yiman‑is. Teqqed‑it dunnit am ufexxar almi yewweḍ 18 n yiseggasen di leɛmer‑is. Win ara t‑iwalin ur as‑tent‑yettakk ara, yettban‑d yugar akk tizya‑s di leɛmer, ad tɣileḍ iga axxam, yesɛa arraw‑is. D lḥif d tiggujelt, i yerran aqcic d argaz deg yir lawan. Si ḥertadem almi d taggara n tefsut, d ameksa, d azeddam…yegla akk yis‑sent, ma yella deg unebdu yettṣubbu ar uzaɣar iwakken ad d‑iḥelli cwiṭ n umeṣruf ar xwali‑s, imegger timẓin d yirden deg yiɛerqyab. Mi tekfa tsemhuyt, ad d‑igerrez ttɛebga i uɣyul, mkul lxir ad as‑t‑id‑fken iwakken ad iɛemmer ikufa i tegrest.

Baba‑s n Qasi, yebda iɛeyyu, tebda‑t tewser ɣef zik n lḥal si leɛtab n dunnit. Meɛna, yesɛa zzher imi t‑yesɛa, xas yiwen n lewḥid, yeɛmer‑as axxam, iɛawen‑it di mkul ha tamsalt. Xas iɛawed zzwaǧ ɣef yemma‑s, temeṭṭut i d‑yewwi am tweṭṭuft, teṭṭef axxam terna lexla, d taɛewwajt n tfettusin, yerna tḥemmel Qasi ad as‑tiniḍ d netta i t‑yurwen. Mi d‑tebder isem‑is, tečča, tewa.

Yiwen wass, mi tekfa tmegra, Qasi yuli‑d ar taddart ɣef wudem n ssbeḥ. Mi d‑yekcem tajmaɛt, yaf‑d yekker uhetwir si lɣaci yellan deg umraḥ n taddart. Yaḥbes, yessawel i yiwen n unarag‑is iwumi qqaren Maziɣ. Yenṭeq ɣur‑s:

- A Maziɣ ! A Maziɣ
- Anɛam a gma Qasi, Acu teḥwaǧeḍ?
- Ssarameɣ d lxir kan i yellan di taddart, ayen akka d‑ffɣen akk lɣaci lawan‑agi ?
- D lxir kan a gma, ɛni ur teẓriḍ ara d tameɣra n Wezna ass‑agi, la nettraǧu iqeffafen ad d‑asen ad tt‑awin.
- Wezna! Ad teddu d tislit! Awah xaṭi! Tɣelṭeḍ a Maziɣ…
- Ayɣer a Qasi !
- Dayen ulac, ulac…tanemmirt

Qasi, mremɣent‑d wallen‑is d imeṭṭawen, mi yesla belli tin iḥemmel, yessarem ad yeg yid‑s axxam, fkan‑tt yimawlan‑is s bessif i yiwen n umaṛkanti ara tt‑id‑yesɛun d yelli‑s. Yettuɣaḍ lḥal, imi yiwen ad‑iṛebbi tayri s yiḥulfan yeṣfan, syin ad d‑yas win yesɛan cci ad yefreq ulawen s useḍmeɛ s udrim yettfakkan. Akka i teḍra d umeɣbun, ul‑nni yebḍan ɣef yemma‑s mi t‑id‑teǧǧa d amecṭuḥ, iɛawed beṭṭu ɣef tin izedɣen ul‑is. Am wakken qqaren : «  Ma mačči d lmektub, d zzher amcum i yettbeddilen tirga ».

Tasɣunt ASELMAD uṭṭun wis 8. Yennayer 2021
Qasi, kkawen yifadden‑is, iruḥ leɛtab‑is, kra yexdem yeddem‑it waḍu. Ur as‑d‑yeqqim ɣef way‑deg ara iḥir di taddart‑is, ul‑nni yebdan yettilqiq yuɣal d lqaseḥ ɣef tikkelt. Yeqqim, ittemxemmam d yiman‑is, yaf‑d ḥala tuffɣa ara t‑iselken, ara as‑isettun tidyanin yeḍran yid‑s. Yuɣal, ihedder weḥd‑s yeqqar‑as: «Tuffɣa, leɛmer ffiɣeɣ si temnaḍt‑agi nneɣ, meɛna d tiyita‑agi n Wezna ara i iyi‑yawin ad ffɣeɣ tuffɣa n ubeṛṛiq.»

Baba‑s d tmeṭṭut‑is, faqen s ssebba n unezgum n yilemẓi, meɛna aḥlil fell‑asen, imi tamsalt i iceɣben Qasi d lɛib ad hedren fell‑as, acku di tmetti n leqbayel ur heddren ara medden ɣef tayri d yimawlan‑nsen. Maca, teddun‑as di lebɣi s wayen iwumi zemren iwakken ad as‑settun cwiṭ ayen i t‑yuɣen. Maɛna, ilemẓi yefra‑tt deg uqerru‑s.

Zrin kra n wussan, yejmeɛ‑d iceṭṭiḍen‑is, yeddem‑d idrimen yeffer di tecḥiḥt‑is, yeǧǧa sslam i wat uxxam, yeffeɣ taddart‑is s leḥzen, ur d‑idewwer ara ula ar deffir. Ur yuḥtam ara ugeswaḥ. Yesɛedda 3 n wussan deg ubrid‑is ar tmaneɣt n Lezzayer, tikkelt ad iwehhi ad as‑d‑sneɣsen amecwar, tikkelt‑niḍen ad tt‑yewwet ɣef uḍar. Mi yewweḍ ar dinna, yewhem deg wayen iwala, zzhir, aɛeyyed, aṣuni n tkeryas…yeɛweq sani ara yerr, acu ara yexdem? ur yessin ula d yiwen ad as‑imel ciṭ iberdan. Yettuḥeyyer!mi yettwali d igelfan n yimdanen heddren s teɛrabt, netta ur yegzi ur yerri deg wayen isell, ur yessin ara ad d‑yessenṭeq ula d yiwen wawal si tutlayt‑nsen.

Di tallit‑nni, yuɣ lḥal adabu yexdem lbaṭel di Leqbayel, iḥerrem‑iten di tutlayt n tyemmat‑nsen, win ara d‑ihedren s teqbaylit ad t‑wwten neɣ ad t‑awin s asekraf. Qasi, yesɛa zzher imi t‑id‑iwala yiwen n uqbayli, ifaq‑as belli ur yessin ara amek tetteddu tudert di tmaneɣt. Inṭeq‑d ɣur‑s :

- Azul fell‑ak a gma!
- Azul a Mass
- Walaɣ‑k‑id ɛerqent‑ak, tɣaḍeḍ‑iyi, ladɣa mi faqeɣ belli d mmi‑s n tmurt‑iw
- Wellah! leɣmer walaɣ annect‑a segmi d‑mɣiɣ ar dunnit‑agi
- Aha kan agma, tamurt igezren yiḍan, mačči ḥala aya ara twaliḍ
- ɣur‑k kan ddu‑d yid‑i ur ttxemmim ara, ad ak‑mleɣ iberdan akken ilaq
- Ad k‑iɛuzz Rebbi, yessefti a gma

Argaz, yewwi Qasi, ixelleṣ‑as‑d imensi deg Usekwar (Le Squar), syin yewwi‑t ar usensu anda yella, yeṭṭef‑as taxxamt. lḥaṣul iɛawen‑it di mkul ha tamsalt, yefka‑as‑t‑id Rebbi d amnir deg ubrid‑is. Azekka‑nni, ffɣen‑d ar lqahwa, qqimen  ttqessiren, awal ijebbed‑d wayeḍ. Yenna‑as urgaz‑nni i Qasi: «Twalaḍ asagen‑ina ay ameddakkel! Akka sin wussan ad d‑yekcem yiwen n lbabur n yiminigen si tmurt n Fransa. Mi ara yuɣal, ad dduɣ deg‑s ad ffɣeɣ si tmurt‑a i aɣ‑yugin»

- Amek ara xedmeɣ ma truḥeḍ, nekk ur yessinen ad hedreɣ ula d awal n teɛrabt dagi
- Ma tebɣiḍ ad tedduḍ, lbabur yewseɛ yerna di Fransa tella lxedma d tudert yelhan.
- Ihi acu i ilaqen iwakken ad dduɣ?
- Teḥwaǧeḍ nnekwa akked 1000 n yidinaren, yerna ma xuṣṣen‑k ad ak‑ten‑rnuɣ, acku yettuɣaḍ lḥal ad teqqimeḍ di temdin‑agi
- Tanemmirt a gma, lxir‑ik d ameqqran

Din din, zrin sin n wussan, lbabur ameqqran yewweḍ‑d asagen. Rekben, cerrgen leḥer agrakal di kra n tsaɛtin. Qasi, yefreḥ, ur yefriḥ. Imi si tama yebda itettu uzzu‑nni n tayri i t‑yezdin d Wezna. Si tama niḍen, yemmekta‑d baba‑s, yuggad ad yemmet ur t‑yettwali …

Werdi Lyazid

Tasɣunt ASELMAD uṭṭun wis 8. Yennayer 2021
Temẓi-iw yettwarehnen

Ḥulfaɣ i wussan‑nni, lliɣ am tjeǧǧigt‑nni i d‑yeṭṭillin, ad tẓer tafat, leɛyaḍ…, lhul‑nni i d‑yettnalen timeẓẓuɣin‑iw, seḥmayen‑d idammen‑iw ɣer tuffɣa. Abrid, yezga yeččur d igerdan n lǧiran yetturaren. Akken ara d‑ldint wallen‑iw, ad d‑afeɣ iman‑iw gar‑asen.

Ah! Ay ussan n temẓi‑iw! Mraw d yiwen n yiseggasen kan ara sɛuɣ, mi d‑yekcem jeddi d jida, yid‑sen tayemmust tacebḥant. Ur d‑uwiten ula di tewwurt, almi ten‑ufiɣ kan sdat‑i. «A wiza ! Ruḥ kan els‑d iselsa‑agi ». D tazzla, ay tt‑ṭṭfeɣ ɣer texxamt. Lferḥ‑iw mi ara iyi‑d‑yawi walbeɛḍ kra, ya lukan d taḥlawant. Icettiḍen dɣa, ad d‑kkeɣ akk yis‑n taddart, ad zuxxeɣ gar tezya‑w. Ula d iḍes, rrif nsen ay gganeɣ. Ldiɣ tayemmust‑nni, ufiɣ d taqendurt tacebḥant yeččuren d ijeǧǧigen d umendil azewwaɣ « Ay acḥal lewwaɣit ! ». Ur iyi‑tewwi tmurt si lferḥ, bdiɣ ttemɛebbareɣ yid‑sen, ur asen‑ufiɣ lewhi.

Cwiṭ akka, teḍfer‑iyi‑d jida, tḍal‑d si tewwurt, dɣa tendeh i yemma «A Lǧuher ! Rwaḥ kan zwir di yelli‑m, ha‑ten‑an qrib ad d‑awḍen ».

Tusa‑d yemma, tcebbeḥ‑iyi, teqqen‑iyi ula d abruc d uzrar n sxab. Ay acḥal ferḥeɣ ! Cwiṭ akka, tekcem‑d terbeɛt n tlawin d kra n yirgazen, tessers‑d yemma lqahwa, qqimen ttqessiren. Ma d nekk, si leḥya ffreɣ deffir tewwurt ṭilliɣ‑d. Ziɣ, asmi ɣran lfatiḥa, deg uzniq ay lliɣ tturareɣ ! Mi kkren ad ruḥen, tusa‑d yemma, tḥennec‑iyi‑d, tenna : « Ttḥadar iman‑im a yelli …!». Imeṭṭawen dlen iẓri‑is. Temmeɣ‑d yiwet si gar tid d‑yusan, teṭṭef‑iyi afus, tewwi‑iyi «Ad kem‑nawi ad am‑d‑naɣ kra, ad d‑nuɣal » iyi‑d‑tenna.

Kra n lweqt, nekcem axxam ur ssineɣ, wwin‑iyi ɣer texxamt, rran‑d fell‑i tawwurt, ǧǧan‑iyi‑d yelli‑tsen i yellan d tizya‑w, tetturar yid‑i s uzrar‑nni i icebbḥen taɛenqiqt‑iw. Mi d‑tewweḍ tmeddit, ha‑t‑an yekcem‑d urgaz s unyir ikersen, ad yili iɣleb baba di leɛmer. « Nekk d argaz‑im»Iyi‑d‑yenna. D aya kan i sliɣ, maca, ur fhimeɣ d acu i yebɣa ad iyi‑d‑yini, terkeb‑iyi tuggdi d tergagayt, uɣaleɣ cbiɣ kan itbir‑nni mellulen iwumi rẓan tiferrawin, sersen‑t rrif n wasif.

Ttɛeddin wussan d yiseggasen, nekk yal ass d imeṭṭi, tiɣimit‑iw metwal ṭṭaq. Ssawaleɣ i yemma, ad d‑tas ad iyi‑tawi « Mačči d kemm ara lummeɣ, ɣlayit yimeṭṭawen‑nni inem i d‑smarent wallen‑im ass‑n, nekk yid‑sen nemyehdar. Maca, s yixef n jeddi d jida, i yerran timedlin ɣef temẓi‑w, ard n‑uɣaleɣ !» I cennuɣ yal mi ara d‑yaweḍ yiḍ. Ass yessawal i gma‑s, asirem‑iw yettneqḍaɛ. Ɛerḍeɣ ad rewleɣ acḥal d tikkelt, maca, abrid ɣer uxxam nneɣ ur t‑frizeɣ, ttarran‑iyi‑d si gar yiberdan. Imir i ẓriɣ, tebrek tessa‑d i temɣer‑iw. Ṣṣut‑nni n lḥara ideg d‑kkreɣ urǧin yeǧǧi timeẓẓuɣin‑iw. Yuɣal wurar‑iw, d isewwi ɣef yisɣaren, d tarda n yicettiḍen, d uẓu n tebḥirin iyi‑d‑yesmektayen s leqdic n yemma i bdiɣ si temẓi, ula d lmal ttawiɣ‑ten ɣer lexlawi ad ksen, maca, tamɣart, dima rrif n uqerru‑w.

Tilemẓit‑nni, yeẓẓan asirem‑is di tewwurt, tin akken yettnadin leslak, tuɣal, truḥ‑as lbenna n tudert, tuɣ tannumi d zzher‑is uɛwij i iruḥen d asfel n leɛwayed d lqella n Tasɣunt ASELMAD uṭṭun wis 8. Yennayer 2021
tmussni. Ixser lxaṭer, urɛad yessin iman‑is. Uɣaleɣ d tameṭṭut n uxxam, akka iyi‑d‑qqaren. Bdiɣ ttizmireɣ i ttɛebgat yesseknayen d lḥif yeṭṭabaɛen iɣes. Mi ssawḍeɣ mraw d ṣa n yiseggasen di leɛmer‑iw, tusa‑d tebrat i wergaz‑iw, ad yunag ɣer tmurt taberranit.

Ass‑n i as‑sliɣ i umɣar‑iw yenna‑as « Ad n‑teqqimeḍ aseggas di Fransa, ilmend n yizen‑agi i k‑id‑yewwḍen ». Din din tenbeddal liḥala‑w. Ur ẓriɣ d acu ay d‑walan s udem‑iw, ɣlin‑d yimeṭṭawen, maca d imeṭṭawen n lferḥ, ur ẓriɣ ma ad t‑id‑iniɣ, xas akken ahat, d lɛib « Tuɣal‑iyi‑d tlelli‑iw! ». Tuɣal‑iyi‑d terwiḥt amzun akken acḥal aya seg‑i teffeɣ.

Ḥulfaɣ i tefses deg tnefsit‑iw, yertaḥ wul‑iw « Ad ruḥeɣ s axxam nneɣ, ad d‑ẓreɣ imeddukal n uzniq nneɣ, ad caliɣ berra » I nniɣ deg yiman‑iw.

Yezri umalas ɣef rrwaḥ n urgaz‑iw, yusa‑d baba ad iyi‑yawi, ad ɛawneɣ yemma, ad tger aẓeṭṭa. Mi nekker ad d‑neffeɣ, tendeh temɣart‑iw fell‑as: « Nniɣ‑ak anef‑as kra n wussan meqqar ɣur‑wen, ad tesgunfu, simi ara ruḥeɣ ɣer wetma ad d‑tuɣal ad d‑tezgi deg uxxam ». Mi wwḍeɣ s axxam, yennecraḥ‑d wudem‑iw, maca mi ffɣeɣ ɣer berra ur ufiɣ tizya‑w ukkud lliɣ tturareɣ, imi tettwamḍel temẓi‑nsent urɛad d‑kfin yiferrawen‑is s ucerraq d ubeddel n yinan, am temẓi‑iw, yettwagezmen ur temmid.

Urɛad yewwiḍ useggas mi d‑yewweḍ lexber n lmut n urgaz‑iw, mmaren‑d yimeṭṭawen deg yiẓri‑w, iɣaḍ‑iyi, imi ziɣ bdiɣ ttaɣeɣ tannumi yid‑s ur ẓriɣ, uɣaleɣ bdiɣ fehhmeɣ d acu ay d zzwaǧ, d acu ay d axxam‑nni iyi‑teqqar jida ad t‑terreḍ.

Yebda usmekti yettuɣal‑d, amzun d acelyaḍ i itettin isebtar n wayen sɛeddaɣ deg wallaɣ‑iw s lemɣawla. Sḥassfeɣ, sḥassfeɣ ɣef lɣiba‑s akken sḥassfeɣ ɣef temẓi‑w yettwaɣedren.

IMADUCEN Linda

Tasɣunt ASELMAD uṭṭun wis 8. Yennayer 2021
Ayen yuran

Azwaw rzaget ddunit fell‑as, imi yemma‑s temmut, akked d zzwaǧ n baba‑s da Rezqi d temeṭṭut d tamaɛurt tesarwa‑as lemaḥna, ur telli ara deg umḍiq n tyemmat, diɣ d zzwaǧ n ultma‑s Faḍma sennig lebɣi‑s d umɣar. Netta igzem‑itt di rray iruḥ, yezger ilel s ttawil n lḥerraga, yeǧǧa akk ayen yessaram acku ul‑is yeččur am teqarɛet n lgaz seg uqbaṛ.

Zrin wussan Azwaw atan deg wakal n Fransa deg yir liḥala am umeslub, ur yezri ara anda ara iger iḍarren‑is, si tesebḥit almi d tameddit ala yettnadi axeddim ma deg yiḍ yeggan seddaw n teqenṭert, yettidir tudert n tuffra mi iwala kan imsulta ad yerwel amkan d amakraḍ. Yewwas atan yufa‑d axeddim di leqahwa yefreḥ atas acku bab‑is d aṛumi d azuran, yestewḥic, imi tiwala s tudert‑nni iḥeqqer‑it, yall ass yekkat‑it s wawal yeqqar‑as: « xedem neɣ ad k‑siwḍeɣ ɣer yimsulta, macci tettidireḍ tudert taberkant ad tarnuḍ asemusken.»

Azwaw yeqqar deg ull‑is yewwi‑iyi‑d kan ad sebreɣ, yewwas tella tukarḍa aran‑tt‑id fell‑as seyin akkin amɛellem yessawel i yimsulta, Azwaw yeǧǧa‑t almi yeɣfel kan yerwel‑d, yettazal yeqqar: « ukt ukt selkeɣ seg umcum‑inna ».

syin akkin teruḥ‑as‑d tikti nniḍen ta‑agi d zwaǧ d trumit s ciṭ n yidrimen i yesɛa, atan yufa‑d yiwet isem‑is Jusifin d tazurant, d tameɣert, ṣut‑is d areqaq, alamaɛna tɛemel‑it tewwi ‑as akk idrimen‑nni seg assen ur d‑ban. Almi d yewwas ileḥḥu deg ubrid yettnadi axeddim am yall ass, atan yemlal‑d sin yemɣaren udem‑nsen d acebḥan, deg‑sen laman, qeḍan‑d, yenna‑asen: « ma ad ken‑ɛiwneɣ » ihi qeblen, yekcem deg ull‑nsen yettidir ɣur‑sen, ɛwenen‑t atas atas ɣef lekwaɣed.

Iɛedda useggas yussa‑d ɣer temurt s wudem nniḍen, inuda ɣef ultma‑s Faḍma, yufa‑tt deg yerr liḥala arran‑tt d taxeddamt, yennuɣ yennuɣ almi is‑d‑yebra, diɣ iruḥ ɣer baba‑s yezra‑t‑id ideleb‑as‑d semaḥ xas akken tameṭṭut‑is mazal‑itt kan akken am ɛezrayen.

Asmi iyi‑d‑yules wuzwaw yenna‑iyi‑d: « ta‑agi i taqsit‑iw, xas akken mačči akken sarameɣ ad idireɣ acku aql‑i ttidireɣ deg Fransa d temeṭṭut‑iw d ultma Faḍma attan la teqqar, diɣ akked d tafat n ddunit‑iw tagi d yelli iwumi semmeɣ Wezna ɣer yemma ɛzizen aṭas, aqli tidireɣ deg leferḥ, d axeddam, mi celheɣ tamurt terruḥuɣ‑d ».

deɣa waleɣ ‑t yettaḍsa, yecmumeḥ, yefreḥ.

Bulus Azwaw

Tasɣunt ASELMAD uṭṭun wis 8. Yennayer 2021
# Liy akked Ili

Yiwen akken wungif yettmeyyiz weḥd‑s weḥd‑s, isteqsay deg yiman‑is acu ara yeḍfer di tudert‑is: yesmenyaf gar tilin d ssɛaya neɣ gar umdan yelhan neɣ win yesɛan. Yeɛweq acu ara yefren. Yeqqim akken ittemɛebbar d ṛṛay‑is acḥal, igguma ad as‑yaf ixef‑is.

Yiwen n was tusa‑as‑d ɣer yixef‑is tekti. Ad iruḥ ad isteqsi igellil d umerkanti, ahat ad as‑tt‑id‑frun rnu ad iḥṣu s tedmi n yal yiwen.

Yaɣ lḥal akken i yexdem. Iruḥ iqsed tikkelt tamenzut, Ameṛkanti. Acu i as‑id‑yenna: “Argaz neɣ amdan yeswa ayen yesɛa d wayen ila. Ma ulac, ihi kečč d ulac. Ma yella lǧib‑ik yeččur, isem‑ik mechuṛ; ma yella lǧib‑ik yexla, ad k‑rekben medden am uɣyul.”

Ungif iserreḥ kan akken i yiman‑is, ibren tikli yenna‑as “ad waliɣ ziɣ Igellil. Yesteqsa‑t yerra‑as‑d: “Amdan yeswa s wayen yellan deg‑s d afrayen metwal wiyaḍ. Ma tettḥulfuḍ s tlufa yerzan imdanen, s yiɣeblan n wiyaḍ, aqel‑ak seg wat talsa.”

Ungif meskin ɛerqent‑as akk, snat n tririyin ur msadant ara akk, yiwet deg usammer tayeḍ deg umalu, ur yelli wassaɣ ara ten‑yarzen?. Ikemmel abrid‑is, imugger‑d kra akken n umeksa, inher‑d lmal‑is, yettraju tineggura ad d‑qeḍɛent. Ungif yekna ɣer lqaɛa, iddem‑d takemmict n wakal, ittmuqul‑itt ileḥḥu, yaweḍ s ameksa yesteqsi‑t:

- Deg leɛnaya‑k ay argaz‑agi ma ur iyi‑d‑tenniḍ acu n wazal I tla tkemmict‑agi yellan deg ufus‑iw?.
- Gar ciṭ d waṭas: almend n waken yella wakal; ma yesɛa ttra (yenwa wakal), imɣi ad yaf iman‑is, ad yimɣur ad yennerni. Meɛna ma yeqqur, aman ffɣen‑t, anwa imɣi ara yeɣren i tudert, lmal‑a acu ara iniwel? Wama ccbaḥa n uḥriq, fiḥel ad nmeslay fell‑as.

Imir‑n, ha‑t‑aya uferṭeṭṭu yekka gar‑asen, ameksa isikkid deg tfulki‑s, yeldi imi‑s yecmumeḥ, hwan‑as yiɣman n yiferrawen‑is. Ungif‑nni yemmeɣ yeṭṭef‑it‑id akken ad t‑iwali mliḥ, din din isuɣ‑d fell‑as umeksa‑nni:

- Anef I uferṭeṭṭu d yuwi waḍu ad yidir, ur yelli d ayla‑k! Wagi d aferdis seg ugama, d mmi‑s n twennaḍt.
- Arju! Bɣiɣ kan ad t‑waliɣ, daya!
- Twalaḍ tura! Ma d awali kan, ur yuḥwaǧ ara tuṭṭfa, d wa i d Tilin; ma d arruz ara t‑tarzeḍ, tesfunngeḍ‑as tilelli, wa I d seɛɛu.

Ungif yebra i uferṭeṭṭu, isuter asuref, dɣa yenna‑as‑d Umeksa: “a mmi, akken ad nidir ilaq ad nesɛu axeddim akked ciṭ n ttawil iwulmen ara yalellen amdan i Tilin. Maca Timesɛiwt n waṭas, tsadar Tilin, acku nnig lewqama d tiwuɣa. Tuget n ssɛaya tsawal i 3

Tasɣunt ASELMAD uṭṭun wis 8. Yennayer 2021
# Ǧeɛfer ƐEWWAS

tazzla deffir seɛɛu, alama yuɣal umdan d akli n udrim xas ad yeglu s tudert n wiyaḍ, ad
isuffeɣ iman‑is seg lqaleb n talsa, ad  yaɣar deg‑s wul d tassa, ur iɛeqqel ula d tansa‑s
seg i d‑yekka.

Ungif iḥekker taqeḍɛit n Umeksa, iwala aḍarus (aqjun n tyessawt) yenṭeq  ɣer umeksa:
“aqjun‑inna inek yettban  d uḥric am wuccen , acku isṭurrec timeẓẓuɣin‑is!”

‑  A  d  uccen  akkya!  Meẓẓi  maḍi,  asmi  i  t‑id‑ufiɣ  deg  teẓgi  d  imsuṭṭeḍ,  uwiɣ‑t‑id,
sekreɣ‑t‑id gar iḍuras d yiḍan, yuɣal yelmed takessawt, a d netta i yettɛassen ulli‑a ɣef
wuccanen.  Twalaḍ  ihi  tura  amek?  Ilul‑d  d  uccen  di  ccetla‑s,  yekker‑d  d  aqjun.  Tilin
akked Ssɛaya, ttemsenfalen. Ayen Nla ass‑a yezmer ad aɣ‑iruḥ s uzekka; ma ɣef wamek
d  wayen    nella  iḍelli, mačči d awezɣi  neɣ  d  awehhim  ma  nbeddel‑iten  ass‑a.  Isusem
Umeksa kra n teswiɛt kan yuɣal imuqel Ungif, ikemmel‑as ameslay:

“ Tilin neɣ amek
telliḍ, d asway n yiziɣer s telqey s yiḥulfan yebbaḥen metwal wiyaḍ; Ssɛaya, neɣ amek
tesɛiḍ,  d  aɣummu  d  ucebbeḥ  n  tfekka  s  yiselsa  n  txidas  d tmurdas…akken ad tḥelliḍ
abɛeḍ ad as‑tbeddleḍ Tilin.”

Ungif  ur  yegzi  tren,  zegrent  wallen‑is  akin  iwasif,  tban‑as‑d  teɣremt  annect  n  yilat,
yezzi‑d ɣer Umeksa : anwa ay tt‑ilan teɣremt‑ina?

‑Ur tesɛi bab tura! Niqal n yiwen akken n umerkanti, yentel ussan‑a yezrin s waṭṭan‑agi
n Kunṣir, ur k‑ɛniɣ. D bu yimelyaṛen kan akken, aṭas n yimdanen iseččen tiwaculin nsen
s umahil ɣur‑s. Yella d asaɛi, rnu yekseb adabu. Imi yettmettat, yenna‑as i umsejji ines
belli  adrim  ziɣ  ur  iliy  ara  azal,  axaṭer  yettaɣ‑d  ala  ayen  ur  nemɛin;    ur  yeswi  sdat  n
tdawsa  imi ur as‑yezmir ma tfukk; ur yeswi sdat n tayri, imi am yir ṣṣmeɣ , mi yekfa,
iban‑d yiɣisi; ma d ul iḥebbken ɣef wayeḍ, ur as‑d‑itekk ula ansi.

Yesteqsa‑t Wungif: I wakal‑agi? D kečč I d bab‑is ihi,  D ayla inek?!

Ameksa  imuqqel Ungif s tmalsa d wul  meḥraren  yerra‑as‑d: ala! d netta i d bab‑iw, d
bab n tgemmi‑w, d nekk  ay d ayla ines!.

Yewhem kan Wungif seg tririt n Umeksa, yeǧǧa‑as talwit, ikemmel abrid‑is, ur yegzi ur
yeẓri anwa ara yefren ma d d Tilin neɣ d timesɛiwt.

D asuɣel s ubeddel ( adaptation) n uḍris n Karim AKOUCHE “L’Ëtre et l’Avoir”

Tasɣunt ASELMAD uṭṭun wis 8. Yennayer 2021
# Tutlayt n umaḍal n yimal

Yiwen wass tameddit, seld imekli; am wakken nuɣ tannumi, qqimeɣ d twacult‑iw nettwali yiwen usaru di tiliẓri n tmaziɣt, azwel‑is “tutlyt n umaḍal n yimal”. Akken kan, yebda, truḥ trisiti dɣa nessens tilivizyu. Rniɣ cwiṭ, ffɣeɣ ɣer ufrag ad iyi‑d‑yewwet ubeḥri, qqimeɣ din almi i d‑yeɣli ṭlam ur husseɣ i wakud amek i yessenser, si thuski n tugna iyi‑d‑ibanen. Ttuɣ iman‑iw, zedreɣ di tsussmi i tegled tebrek n yiḍ, ddiɣ di lebɣi i umaḍal n yitran.

Qqimeɣ ttwaliɣ itran ttwalin‑iyi‑d nekk ttxemmimeɣ ɣef usaru‑nni, gar ddqiqa d tayeḍ ad d‑yebreq yiwen gar‑asen amzun yebɣa ad iyi‑d‑yini kra. Wehmeɣ, ur ẓriɣ ma d tidet neɣ d targit, ttawiɣ kan lewhi s wallen; bdiɣ ad ten‑hessbeɣ; ggumeɣ ad ten‑qeḍɛeɣ, ṭṭuqten mačči yiwen mačči sin d imeyyaten ur nkeffu ara. Mi iyi‑yeɛreq leḥsad ad ɛawdeɣ d acu kan d awezɣi! ttɛawadeɣ, ttɛawadeɣ… almi dayen ɛeyyiɣ. Serseɣ aqerru‑iw ɣer tmurt refdeɣ‑t‑id, d ayen yessewhamen ɣaben yitran‑nni! din tsebeddi‑yi‑d tuggdi?. Cwiṭ kan akka ha‑tt‑a tafat tezzi‑d am tagut, tɣum akk ayen yellan, temmundel tegnawt azal n 10 ddqayeq.

Imir kan uɣalen‑d yitran‑nni, d acu kan tikkelt‑a yal itri yura fell‑as usekkil, dewwiren di tegnawt wa deffir wa, yal tikkelt ad iɣab yiwen, alami i d‑qqimen kra seg‑ses. Isekkilen‑nni banen‑d deg yiwen n uzrig am wina i xeddmen igerdan uqbel ad kecmen ɣer tesmilt, ssuffɣen‑d tanfalit‑a. D acu i d‑yuran? ẓriɣ ur tettamnem ara, akken kan kkreɣ ad d‑ɣreɣ tanfalit‑nni, iruḥ‑d yiwen n ṣṣut: yenna‑d “tutlayt n umaḍal n yimal”; ha‑t‑a wayen id‑yuran di tenfalit‑nni.

Cwiṭ kan akka, walaɣ kra n yimdanen, wa d imicbiḥ wayeḍ d imibrik, wa d aɣezzfan, d awezzlan, lḥaṣul mgaraden. Inṭeq yiwen yenna‑as: “azul”, wayeḍ yerra‑as‑: “Amek i tettilim” wayeḍ, wayeḍ…, ttutlayen s tmaziɣt. Deg usmenɣer n tiṭ ufiɣ‑d iman‑iw gar‑asen, dɣa nnan‑iyi‑d: “Ansuf yis‑sem, aqel‑ikem deg umaḍal n uzekka”; rriɣ‑as “d acu‑t daɣen umaḍal‑agi n uzekka”; ttaḍsan; ttemyexzaren gar‑asen; imir Inṭeq‑d yiwen “d amaḍal n tallit urɛad nedder”, wahmeɣ! Amek! urɛad neddir!?; amek yeɛni? “Yenna‑yii‑d: “kra leqrun ɣer sdat, asmi ara d‑taweḍ tallit‑a, agdud d yiwen; ad d‑yefrir seg yiwen n uẓar, ad yedder sufella n tegnawt, ad yutlay kan yiwet n tutlayt”, din mmekteɣ‑d asaru‑nni walaɣ “tutlayt n umaḍal n yimal”; imir suɣeɣ d anti‑tt? Yemmeɣ ɣer lǧib‑is, yejbed‑d taferkit deg‑s yettwaru uḍris d aɣezzfan: “tutlayt n umaḍal n yimal d yiwet gar tutlayin ttutlayen yimsawalen yeddren di tmurt, gar tutlayin timenza i d‑yesneqren deg yimi n yimawlan‑is, imezdaɣ‑is ttidiren di tefriqt n ugafa, tlul‑d ass 950 n yiseggasen uqbel talalit n sidna Ɛisa; yinar neɣ yennayen d ixef n useggas, uqbel ad kemmleɣ taɣuri, uɣaleɣ srid ɣer uzwel n uḍris‑a, yeswehem‑iyi!? “Tamaziɣt d tutlayt n umaḍal n yimal”.

Akken kan zziɣ ad kemmleɣ taɣuri n uḍris‑nni, ha‑tt‑a yemma tekkat‑iyi‑d6 gar tuyat, teqqar‑iyi‑d: “yaɛni dagi ad teṭṭseḍ”, dɣa dduqseɣ‑d seg tergit.

Qqimeɣ ttxemimeɣ; ččurent wallen‑iw d imeṭṭi, menneɣ ayen zriɣ di target ad yili d tidet, maca tidet‑nni ad teqqim d target; ula d targit ad teqqim d target.

SAƐDI Zuhra.

Tasɣunt ASELMAD uṭṭun wis 8. Yennayer 2021
Tamurt n Leqbayel, deg useggas n 3000 !

Deg useggas n 3000, rziɣ ar taddart ufiɣ‑tt tbeddel, tbeddel aṭas mačči d kra, ayen akk yellan d tajaddit ihudd lsas‑is, ayen akk bnan imezwura yeɣli. Yal ci ibeddel udem, nettwali kan nessusem, agama ibeddel udem. Yeɣli‑d ddel, imi yezzem, iẓri yemmundel. Tullas yettmagaren tafsut ḥejbent deg yixxamen, tettru tefsut imi ur tent‑wala ara, ulac tinna ara tt‑yemmagren, ulac tid ara yeglilzen deg yigran, ijeǧǧigen negren, tuɣal d anebdu aɣurar deg wulawen n yimdanen.

Taddart‑nni i deg iyi‑teɣli timiṭ; acḥal n yiseggasen‑aya ur tt‑twali ara tiṭ; ǧǧiɣ tettru. Tettru, ttruɣ imi tt‑ufiɣ tbeddel. Ur tt‑εqileɣ ara, ur d‑ufiɣ ara iman‑iw sdaxel‑is. Ǧǧiɣ‑tt, am nekk d yimdukal; neǧǧa amkan d ilem i wid‑n i as‑ibeddlen udem. Udem n taddart‑nni zeddigen, εzizen ɣef wallen. Tifelwiyin sebɣen inaẓuren di tesgiwin n ugni qecrent, mḥant. Izenqan‑is d ilmawen, ssewḥcen... neǧǧa‑tt, neǧǧa ilem ṭṭfent wid i as‑ibeddlen udem, yeqqur ujeǧǧig n usirem.

Ufiɣ irgazen ɣeḍlen tajmaεt. Ufiɣ‑ten wa yugad, wa yessagad; beddlen akk iselsa, ǧǧan akk ičumar, ǧǧan tamart yellan d azamul n trugza n urgaz Aqbayli. Wiss‑n ma bessif neɣ d lḥif, wiss ? Qqimen‑d at nnif uɣalen di rrif, sexlaεen akk wudmawen‑nsen, win d‑yeldin imi‑s, ad t‑rren deg yidis.

Ruḥeɣ s aɣerbaz‑nni i deg ɣriɣ, waleɣ igerdan ṭṭfen tilwiḥin seddaw tɣerdin‑nsen, fettun, qqimen ɣef tgertilt lsan tacacit.

Ɛeddaɣ‑d abrid n tala, zik yettačar d tullas, tura yexla, yuɣal d lexla. Teḥzen tmila asmi i as‑hudden tala. Acercur yeqqur, asariǧ d ilem. Abrid‑is swadda s ufella yul‑it inijjel d tmetwala. Dayen yergel, ibeddel udem, agama i yicennun yessusem, ifrax nnejlan qqimen ala iẓiwcen d yitbiren.

Uliɣ ar tzeqqa n tiddukla tadelsant, ufiɣ tawwurt‑is temdel, ur d‑yeqqim ula d yiwen umddakkel, yal ci din ibeddel. Anda akken ncennu tizlatin, anda akken netturar amezgun yuɣal d lǧamaε. Tamekerḍit‑nni yeččuren d idlisen yuli‑tt uɣebbar d ucebbak n tissist, di tencirin‑ines ur d‑yeqqim ara ula d yiwen udlis.

Tasɣunt ASELMAD uṭṭun wis 8. Yennayer 2021
D tutlayt-iw i ferneɣ gar tutlayin Mi lliɣ qqareɣ deg tesdawit n Mulud Meɛmmri n Tizi Wezzu, zedɣeɣ deg yiwet n teɣremt iwumi qqaren ILE, u qqaren‑as d aɣen tiɣremt n Diduc Murad, ttidireɣ di talwit ɛedleɣ akked tnelmadin yellan dina, ulac anta iyi sseluɣen aman, dɣa tameddakult‑iw Nura n tizi ɣenif tella di yal akud ɣer tama‑w, leɛmer nemgarad ɣef kra n tɣawsa ayen akk ara as‑iniɣ ad ay‑t‑aɣ awal, tezga tetteddu d rray‑iw, ula d nekk akken. Ur zemireɣ ara ad as‑xedmeɣ ayen n diri, netett akken neddukul akken, nesseɛday uḍan deg uqqeṣar d unecraḥ yal tikelt anta deg‑nteɣ ara yeruḥen ɣer tzeqqa n tayeḍ.

yiwen n wass neqqim deg tzeqqa‑inu deg yiḍ nettmeslay ɣef kra n tɣawsiwin iccuden ɣer leqraya, dɣa awal yettawwi‑i d wayeḍ almi newweḍ ɣer tamesalt n tutlayin. Nniɣ‑as: « A weltma tutlayt n tmaziɣt d lmexyer gar tutlayin, ulac anta tutlayt i d‑yekkan s nnig‑s. » Tessusem kra n wakud tenṭeq‑d ɣur‑i tenna: «Ala a weltma deg waya‑agi ur ddiɣ ara d rray‑im, tutlayin tibeṛṛaniyin i d‑lmexyer gar tutlayin. »

Nniɣ‑as : «Amek akka?! ɛiwed‑d kan d acu i d‑tenniḍ! » Tenna‑d: « Ara am‑qqareɣ d tutlyin tibeṛṛaniyin i d‑lmexyer. » Rriɣ‑as: « Wagi d awezɣi dayen ur iqebbel leɛqel. Ihi ulac tutlayt i d‑yekkan nnig n tutlayt‑iw tayemmat tmaziɣzt, u yernnu d acu i am‑d‑fkant aka tutlayin tibaṛṛaniyin?. »

Terra‑i d: «Tutlayin tibaṛṛaniyin fkant‑iyi‑d assirem i tuddert‑iw, yis‑sent i yezmeraɣ ad aẓeɣ ɣer sdat, d tidan ara yissuffuɣen ɣer tafat, ayen akk i yebɣiɣ ad txeddmeɣ yis –sent, ma yella ixuṣ wumdan deg‑sent ulac d acu i yessen. » Nniɣ‑as: «Awah a Nura taxemmam‑agi‑inem ur yella ara deg umkan‑is , ulac tutlayt i d‑yekkan s nnig tutlayt‑iw tamaẓiɣt xas ulama ssuffuɣen‑t tutlayin niḍen ɣer tafat, tutlayt tayemma‑tt d nettat i am ‑xedmen ifadden si tlallit‑im almi d assa n wussan.»

Terra‑i d: « Ur tzemiraḍ ara akk ad ayi‑teqqenɛaḍ. D acu i aɣ‑ d‑tefka tutlayt tayemma‑tt!?, nettmeslay‑itt kan seg ugar‑nneɣ deg uxxam.» Wahmeɣ deg wayen selliɣ yuli‑ d wul‑iw.

Nniɣ‑as : « A Nura a weltma aṭas n tɣawsiwin ur tessinaḍ ara ɣef tutlayt‑im.» Terra‑i d s teḍsa : « D acu akka ur issineɣ kulci zerriɣ‑t ulac d acu yettwafaren.» Nniɣ‑as: « Ihi aṭas n tɣawsiwin i yefran ur ten‑twaleḍ ara sell‑i d ad ten‑tissineḍ.»

Deg tazwara tutlayt n tmaziɣet d tutlayt tayemma‑tt, d tutlayt tamezwarut ara ad yelmed umedan seg wasmi i d ‑yekker meẓẓi almi d asemi ara yimeɣur. Yettisin teqbaylit is‑it‑d‑luɛan imawlan‑is mi i d‑ilul almi d asemi ara yekcem ɣer uɣerbaz , dina ad yebdu yettisin ilugan n tutlayt‑agi, amezruy‑is, tasekkla‑ines, tasenalsit, tajeṛṛumt.

Tasɣunt ASELMAD uṭṭun wis 8. Yennayer 2021
Rennu ɣur‑s yal aɣref di ddunit yettmeslay tutlayt‑is, ur yettak ara fell‑as afus ladɣa deg wudem n yemccumen i as‑d‑yezzin yal tama akken ad teɣḍlen.

Tutlayt tayemmat d tasellalt iǧehden i ugdud‑is akken ur iɣelli ara, yis‑s i nezmer ad nerr negab ɣef yiman‑nneɣ ma taǧhed tutlayt‑nneɣ ur ad yettes ara win ara aɣ‑iḥeqqran, neɣ win ara aɣ‑yawwin deg yir abrid.

Teneṭeq‑d ɣur‑i tenna‑d: « Ula d tutlayin tibaṛṛaniyin sɛan azal, acku aṭas n tmussniwin ara ad ternuḍ, ma yella tessnaḍ tutlayt n tmurt tabaṛṛanit ur d‑tafeḍ ara uguren ɣer sdat xas ulama telliḍ tezedɣeḍ deg tmura‑nsen.»

Rriɣ‑as: « Wagi d awezɣi tettxemmim‑am kan ɣef tuffɣa ɣer tmura tibaṛṛaniyin, tutlayt‑nwen ur as‑tgam ara azal, tettnad‑im ad d‑tissin‑am tutlayin niḍen, lukan add‑tmuqqeleḍ s tmuɣli igerrzen ad tafeḍ d akken tutlayt tayemma‑tt d allal n taywalt, d tuget n yizamulen, d tamerkanit di yal taɣult tineqqiṭ ɣur‑s azal, ajerriḍ n tuqna ɣur‑s azal, asekkil, tussna, amawal amerkanti, u yerna ula d tutlayt tamaziɣt tessuffuɣ ɣer wayen yelhan, u tezmereḍ ad teffeɣeḍ yis‑s.»

Teqqim tettxemmim tuɣal terra‑i d: « Ula d tutlayin tibaṛṛaniyin ad teklaḍ fell‑asen‑t ma yella tekesbeḍ tamusni‑nsen‑t ad akk selkan‑t di yal taɣult, acku yis‑sent i tettdu tdamsa, lumur n ddunit akk atenin deg ufus n tmura tibaṛṛaniyin yuẓan ɣer sdat di yal taɣult, ɣer wanda i ten‑tariḍ awwin‑d iman‑nsen, ladɣa ma truḥaḍ ɣer tmurt n Marikan ma yella ur tessineḍ ara tutlayt taglizit ur tettselikeḍ ara ɣur‑sen.»

Wahmeɣ deg‑am a Nura: «Ur am denniɣ ara ur nettisin ara tutlayin tibeṛṛaniyin, lamaɛna a nezwir di tutlayt tayemma‑tt d tina i d‑aferdis n tuddert‑nneɣ, d nettat i d‑tajjadit, fell‑as i yemmuten aceḥal d ilemẓi. D timudrusin tutlayin ibeddan ɣef yiɣalen‑sen‑t am tutlayt n tmaziɣt, u yerna d tutlayt n Ccecnaq, Yugurten, Massensen, Dihiya, Tineḥinan. Tutlayt n tmaziɣt s laɛteb d tiddi n yimussnawen am Dda Lmulud Maɛmri, Bulifa, Dallet,...atg. D wigi itt‑i d‑jemɛen, i as‑igan azal am nettat am tutlayin nniḍen i d‑yufraren.»

Ma nemuqqel ass‑a ɣer tmura n medden merra fkant azal i tutlayin‑nsen, i yimyura i d‑yessuffuɣen idlisen ara affent tsutwin i d‑teddun, xedmen akken ara as‑ nernin idles‑nsen.

Walli merra timura yettwaqdmen ṭṭefan di tutlay‑nsen, ayen i ten‑yeǧǧan simal taẓen ɣer sdat, yettnerni rebeḥ‑nsen, ssiwḍen ullin ɣer waggur, ɣef waya‑a ilaq ad aɣ‑d‑yess nnif ula d nnukni ur nettbeddil ara tutlayt‑nneɣ s tutlayin nniḍen, anect‑agi d lessas n unegmu n talsa, d lsas n tɣerma.»

Ɣer taggara am ad‑inniɣ sin wawalen ur am‑d‑rennuɣ ara: « Ma yella tenekreḍ tutlayt‑im nneker ula d yemma‑am i kem‑i d‑iseɛan.»

Tessusem ciṭuḥ tenna‑i d: «D tidet ayen akka iyi d‑tenniḍ terriḍ‑i d ɣer leɛqel‑iw, d tutlayt‑iw i d‑tamezwarut ɣef tutlayin tibaṛṛaniyin.»

Akken beɣun‑t seɛun‑t azal tutlayin nniḍen, tutlayt tayemma‑tt ad tilli i d‑lmexyar d tamezwarut i ɣef yennadi wemdan, acku ma ulac tutlat‑ik tettwakkes‑ak tudert‑ik d nnif‑ik.

AYT BENƐLI Cahrazad.

Tasɣunt ASELMAD uṭṭun wis 8. Yennayer 2021
# Zik‑nni deg tmurt n Yiqbayliyen

di tallit‑nni mi ttutlayen yiɣrwsiwen, yella yiwen unegmar n yiselman, ssawalen‑as Aksil, di tudert‑is 35 iseggasen. Anegmar‑agi i tteffeɣ ɣer yilel, yal tanzayt, yettuɣal‑d tameddit n wass, deffir n uɣelluy n yiṭij. Ittidir s wayen i d‑igemmer. Mi d‑yeṭṭef kra n yiselman ad ten‑yezzenz, d tadrimt‑nni i d‑yettawi seg yiselman i ittserrif deg tudert‑is. D win kan i d‑aɣrum‑is, akken i ixeddem yal ass.

D acu‑t wass‑nni am wansayen‑is Aksil anegmar, yekker‑d send tafrara, yeffeɣ s teflukt‑is, i d‑yesnulfa s yiskla n teẓgi. Yewwi yid‑s tacmuxt yeččur‑itt d aman, mi ifud ad isew, yerna yewwi yiwet n tegrabt deg‑s kra n yifessasen n tazart, d zzit n uzemmur, mi yelluẓ ad yeṛz laẓ‑is, rnu ɣer waya ilel islaẓzẓay nezzeh, ɣas seɣli‑d učči seg tegenawt.

Aksil yewweḍ ɣer wanida ara d‑yegmer, ur iɛeṭṭel ara iḍegger acebbak‑is, am yal tikelt yettraǧu amer ahat ad yeččar, neɣ xerṣum ad yeṭṭef ayen ara yessenz seg yiselman. Akud izerri, tacebbakt‑nni ur tembawel ara. Anegmar yuɣen tanummi yettaṭaf‑d iselman, yerǧa yerǧa ulac, d ayen yuyes seg uraǧu, yerna akud iɛedda, drus i mazal ad d‑teɣli tallast.

Yenna deg yiman‑is, ad jebdeɣ kan acebbak‑inu, ad d‑ffɣɣeɣ s teflukt‑inu, azekka ad d‑uɣaleɣ, wissen ahat ad yaki sseɛd‑iw.

Anegmar Aksil yeddem‑d acebbak‑ines, mi t‑d‑yessers deg teflukt, yufa yedda‑d deg‑s yiwen n uslem d amecṭuḥ, yefṛeḥ, yecmummeḥ, yenna: "Meqqaṛ ur teffaɣeɣ ara s yifassen‑iw d ilmawen. Yerna ɣas aslem‑agi d amecṭuḥ, ad yelhu, ad t‑wteɣ ɣef tirgin, mi d‑yewwa ad t‑ččeɣ..."

Din din ineddeh‑d uslem amecṭuḥ, yenna i unegmar Aksil: "Awah a mass, ur yelli d acu ara d teččeḍ deg‑i, aqli‑i meẓẓiyeɣ maḍi, ur k‑seṛwuyeɣ, ur yi‑t‑znuzuḍ ad as‑tiniḍ ad trebḥeḍ kra n tedrimt. Meqqar err‑yi ɣer waman, xerṣum aseggas neɣ sin, uɣal‑d ṭṭef‑iyi‑d, ma terriḍ ad yi‑teččeḍ yella d acu ara teččeḍ deg‑i, ma tzenzeḍt‑iyi ad rebḥeḍ idrimen s waṭas, ad tafeḍ deg wacu ara ten‑tesqedceḍ, ad ak‑id‑awin lfayda d tameqqrant ..."

Anegmar Aksil, yebda yettxemmim, yufa d tidet i as‑d‑yenna uslem‑nni amecṭuḥ, maca ikcem‑it lḥir. Acḥal d iseggasen nettat deg yilel urǧin teḍra‑as tedyant am tagi, ad yuɣal s yifassen d ilmawen. Ixemmem tallit, iger‑d nnehta, yeddem‑d lmus‑is, ixdem yiwet n tecreḍt s uzamul (ⵣ) i uslem‑nni amecṭuḥ i yellan gar yifassen‑is, syin yebra‑as ɣer yilel, yessegra‑d awal, yenna: "D tidet i d‑tenniḍ ay amecṭuḥ, maca ɣas ur k‑ččiɣ ara nekk, ad k‑yečč kra n uslem ameqqran din deg yilel, ma ur tmeččeḍ ara ahat ad nemlal kra n wass, ihi ḥṛec uɣal‑d".

Yerra‑as uslem‑nni: "D tidet ay anegmar, ahat ad yi‑ččen yiselman‑nniḍen akka i d‑tenniḍ, maca acimi i yi‑tweccmeḍ s lmus, yak teẓriḍ ad teqqim d ccama deg tfekka‑w ? Yeḍsa unegmar Aksil, yenna i uslem amecṭuḥ: "Cerḍeɣ‑ak i wakken ad cfuɣ fell‑ak, yerna, akken ara tettimɣureḍ ad yettimɣur yid‑k uzamul‑nni. Ǧǧiɣ‑ak talwit ay aslem amecṭuḥ".

Akli MUHUBI.

Tasɣunt ASELMAD uṭṭun wis 8. Yennayer 2021
# Imessukal n Bremen

Yella zik yiwen urgaz, yesɛa aɣyul i ixedmen fell‑as d iseggasen armi i d‑yewweḍ wass i t‑ǧǧant tzemmar, yuɣal simmal yettaẓay i uxeddim. Dɣa bab‑is yebda ittxemmim ad ihenni iman‑is seg‑s maca aɣyul iḥulfa kan yella wayen ur nessefraḥ, ihi yerwel, yeṭṭef abrid ɣer temdint n Bremen². « Dina meqqar zemreɣ ad uɣaleɣ ad amẓawan³ n temdint », i yenna deg ul‑is.

Akken yella ileḥḥu, yemlal‑d deg ubrid yiwen n uqjun n ssyaḍa i yeẓẓlen deg ubrid, ittqezmimmir am win yeɛyan.

— D acu i k‑yuɣen tettqezmimmireḍ akka ay amdakel ? i t‑yesteqsa.

— Iiih ! i s‑d‑yerra uqjun, a niɣ tura ɣliɣ d amɣar yerna ineqqes lǧehd‑iw yal ass armi uɣaleɣ ur zmireɣ ad dduɣ ɣer ssyaḍa, daymi yebɣa ad yi‑yenɣ baba‑iw, dɣa rewleɣ‑d ; maca amek ara xedmeɣ tura akken ad d‑ḥelliɣ aɣrum‑iw ?

— Ihi nekk aql‑i tedduɣ ɣer Bremen akken ad uɣaleɣ d amẓawan, i s‑yenna uɣyul ; yya ddu‑d yid‑i ad tgeḍ akken ula d kečč, nekk ad kkateɣ lɛud, kečč d tiqerqabin.

Yeqbel dɣa uqjun, kemmlen akken lwaḥi. Syin, rnan kan ciṭuḥ, ufan‑d yiwen n wemcic iɣef iban leḥzen.

— D acu i d‑yeɣlin akka fell‑ak ay amcic ? i t‑yesteqsa uɣyul.

— Ulamek ara ihenni yiwen ma yugad ɣef uqerruy‑is, i s‑d‑yerra umcic ; acku tura mi ttaẓeɣ deg leɛmer, bdant rekkunt tuɣmas‑iw, uɣaleɣ ḥemmleɣ ad qqimeɣ ɣer yiri n lkanun kan wala ma ttazzaleɣ deffir iɣerdayen, dɣa mi tebɣa ad yi‑tḍeqqer lal‑iw ɣer waman, rewleɣ‑as‑d, maca tura amek ara geɣ, sani ara rreɣ ?

—Yya‑d yid‑neɣ ɣer Bremen ; kečč d tessneḍ‑as i uẓawan n yiḍ, meqqar ad tuɣaleḍ d amẓawan n temdint am nekni.

Amcic iɛǧeb‑as rray, yekker yedda yid‑sen. Syin ur ɛeṭṭlen ara imennaṭriyen kkan zdat yiwen n wefrag anda walan ayaziḍ yuli ɣef tewwurt tameqqrant, yeɣɣar seg ayen i d‑yewwi.

— A tesɛuẓẓgeḍ‑aɣ a wayi ! i s‑yenna uɣyul, acimi tettsuɣeḍ akka yeɛni ?

² D tamdint deg Lalman.

³ Amẓawan : win i d-iceɣlen d uẓawan (musicien).

Tasɣunt ASELMAD uṭṭun wis 8. Yennayer 2021
— Lliɣ mmaleɣ‑d kan addad n tegnawt i wass usired iceṭṭiḍen, i d‑yerra uyaziḍ ; maca imi llan yinebgawen ara d‑yasen ass n lḥedd, attan lal n wexxam‑a teqqar‑as i tḍebbaxt‑is ad yi‑tezlu azekka iwakken ad yi‑yeččen, ma d tura aql‑i la ttruɣ kan.

— Yerbeḥ a bu ucerur azeggaɣ ! i s‑yenna uɣyul ; ihi yya‑d kan ad tedduḍ yid‑neɣ ɣer Bremen axir ma nɣan‑k da. Aql‑ik tesɛiḍ taɣect tgerrez, ad ternuḍ ad tcebbḥeḍ meqqar tarbaɛt uẓawan ara nessali.

Ayaziḍ iɛǧeb‑it usumer, dɣa qelɛen akken deg rebɛa. Maca imi tamdint n Bremen ur d tin ara awḍen deg yiwen wass, kkan kan deg yiwet n tiẓgi, kecmen ad nsen din. Aɣyul d uqjun ẓẓlen ddaw yiwet n ttejra, amcic d uyaziḍ ulin ɣef ifurkan‑is, yerna ayaziḍ ikemmel yefferfer ɣer yixef‑is akken ad yili i laman. Dɣa uqbel ad yeṭṭes, akken yella yettmuqul akka d wakka, ikad‑as‑d iwala yiwet n tafat tamecṭuḥt ɣer lebɛid ; ihi iɛeyyeḍ, yenna i irfiqen‑is ahat yella kan kra n wexxam deg leqrib‑nni imi d‑tettban ṭṭya.

« Ma yella akken, i yenna uɣyul, ɣas kkret kan ad nruḥet s tɣawla ɣer tama‑nni, acku nekk azebriz‑a⁴ ur yi‑d‑yeɛǧib ara yakk. » Yerna uqjun ileqqem‑d deg awal‑is : « D tidet, acu ara rnuɣ ma ufiɣ kra n yiɣes d ciṭuḥ n weksum ! »

Rran ihi metwal amkan anda i d‑tettbin tneqqiṭ‑nni n tafat, syin ur ɛeṭṭlen ara walan‑tt simmal a tetteflali tettimɣur, armi wwḍen ɣer zdat yiwen n wexxam ixennaben i yeḍwan akken ilaq. Dɣa imi d netta i d ameqqran, iɛedda uɣyul yeccelbeb ɣer ṭṭaq ad imuqel ɣer daxel.

— Acu tettwaliḍ ay aɣyul ? i t‑yesteqsa uyaziḍ.

— Acu ttwaliɣ ? i s‑d‑yerra uɣyul ; atta da ṭṭabla teččur d učči d tissit si yal lxir, teqqim‑as‑d terbaɛt ixennaben a tetten s lecraha.

— D ayen ara ɣ‑yelhun i nekni, i yenna uyaziḍ.

— Iban ! i d‑ileqqem uɣyul ; awufan din i nella !

Qqimen ihi ttemcawaṛen amek ara ssufɣen ixennaben‑nni syin, ɣer tagara ufan‑tt‑id. Dɣa ata uɣyul ibedd ɣef sin iḍarren ineggura iɛerrec ɣer ṭṭaq, aqjun yuli‑d ɣef uɛrur‑is, amcic ineggez‑d ɣef uqjun, ayaziḍ yufeg yers ɣef uqerru n wemcic. Mi ifat bedden akken, msefhamen, bdan a cennun ɣef tikelt : aɣyul yesreɛruɛ, aqjun yesseglaf, amcic yesmiɛiw, ayaziḍ yeɣɣar ; syin aten‑a ẓedmen seg ṭṭaq ɣer texxamt, armi iɛad zzaj i d‑rẓan yettafeg d iceqfan. Ma d imakaren akken kan slan i dderz‑a yesserhaben, bedden‑d

4 Azebriz : asensu amecṭuḥ i yettilin deg iberdan iḍulen, ɛennun-t medden i wučči, i usgunfu neɣ i yiḍes (auberge).

Tasɣunt ASELMAD uṭṭun wis 8. Yennayer 2021
akk  s  ddihcan,  ɣillen  d  kra  i  sen‑d‑yekkren  deg  tzeqqa‑nni,  dɣa  ṭṭfen  tarewla,  wwin
tallaɣṭa ɣer tiẓgi. Imir rebɛa‑nni n yerfiqen qqimen‑d ɣer ṭṭabla, ɣlin ɣef ayen i d‑yegran
ad s‑tiniḍ ɣur‑sen ayyur ur ččin.

Akken mi fukken, imẓawanen ssensen tafat, ruḥen nudan‑d anda ara ṭṭsen, yal wa akken
yennum d wamek i s‑iwulem. Aɣyul iruḥ yeṭṭes ɣef leɣbar yellan deg ufrag, aqjun deffir
tewwurt, amcic ɣer yiri n lkanun ideg yeḥma yirrij, ma d ayaziḍ yuli ɣef yiwet n tgejdit ;
dɣa  imi  ten‑tuɣ ɛyan  seg  tikli,  ur ɛeṭṭlen  ara  yewwi‑ten  nadam.  Mi  ineṣṣef  yiḍ,  aten‑a
imakaran  i  d‑imuqlen  seg  lebɛid,  dlan‑d ɣef  tafat  yensan  deg  uxxam‑nsen  yerna  iban‑
asen‑d  kulci  yerked,  ihi  yenṭeq  umeqqran‑nsen,  yenna  :  «  Awah,  ziɣ  neɣleḍ  i yeǧǧan
iman‑nneɣ  nettwaḥaḥi‑d  akken  »,  yekker  yumeṛ  urbaɛ‑is  ad  ruḥen  ad  d‑sfeqqden  i
uxxam‑nni.  Win  i  iceyyeɛ  mi  yewweḍ,  yaf  kra  ur  yembawel,  yekcem  dɣa ɣer  tkuzint
akken  ad  yessiɣ  tafat,  yekkes‑d  aɛeqqa  n  zzalamiḍ,  ihi  mi  yeẓra  allen  n  wemcic  i  d‑
iceɛlen deg  ṭṭlam, iɣill d irrij,  yessuẓ ɣur‑sent aɛeqqa‑nni akken ad  t‑id‑izenned,  maca
ɣer umcic mačči d aqeṣṣer,  ineggez‑d  din  din  ɣer  wudem‑is,  ixbec‑it.  Argaz  i  teṭṭef
lxelɛa u ad yazzel ɣer tewwurt ad yerwel ; maca ata uqjun yellan igen din kan sdeffir,
yerrubbi‑t  fell‑as,  ikerrec‑it  deg  uḍar  ;  syin  mi    iɛedda  deg  ufrag  ɣer  yiri  n  leɣbar,
yettasseɛ fell‑as uɣyul iṣukk‑it ṣṣekk arehbani, ma d ayaziḍ tuɣ yuki‑d yakan ur yeɣfil s
lḥess‑nni yakk yekkren, iɛad ihi yeɣɣar ɣef tjegdit‑is : ququɣuuq, ququɣuuq..

Amakar yuzzel seg ayen i d‑yewwi ɣer umeqqran, yenna‑yas : « Attan din deg uxxam‑
nneɣ  yiwet  n  temkerrert    tucmit  i  d‑isuḍen  fell‑i  terna  texbec‑iyi‑d  deg  udem  s
waccaren‑is iɣezfanen, zdat n tewwrt d argaz i yeṭṭfen lmus iwet‑iyi‑d yess ɣer uḍar, deg
ufrag ibedd yiwen n wemẓiw  d aberkan i d‑iḥerrken fell‑i s tehrawt, ma ɣef ssqef d jjuj
i yulin, sliɣ‑as la yeqqar : “Awit‑iyi‑d ɣer da ambaṣ‑nni !” Daymi i d‑rewleɣ sellkeɣ‑d
iman‑iw. »

Seg  imir  ur  qdifen  yixennaben  ad  uɣalen  s  axxam‑nsen,  ma  d  imẓawanen  n  Bremen
ufan iɛǧeb‑asen lḥal din, dɣa ugin akk ad d‑ffɣen.

Samir Tiɣzert

Tasɣunt ASELMAD uṭṭun wis 8. Yennayer 2021
# Tamacahut n Yeḥya izrem d Muḥ ubexsis

Macahu! Tamacahut‑iw ad telhu, ad tiɣzif annect n usaru. Zik‑nni, rrif n teẓgi ẓḍan yiskla, llan sin watmaten, Yeḥya izrem d Muḥ ubexsis, yal wa yettidir d twacult‑is tamezzyant.

Yiwen wass, iruḥ Yeḥya izrem ɣer teẓgi, am wakken ixeddem yal ass, ad d‑iqedder kra n usɣar i lkanun, neɣ ad d‑yekkes kra n lɣella yufa, ihi, ass‑n yesseɣzef cwiṭ amecwar, almi d talemmast n teẓgi, simmal yettqerrib, simmal isell i leswat… yuẓa ar sdat iwala atemmu d ameqqran, dlen‑t yisekla n lfakya yal d ṣṣenf, d ayen ur iwala di leɛmer‑is!

Argaz yeffer deffir yisekla ittḥessis, cwiṭ kan akka, ha‑ten‑an ffɣen‑d ṣa n yiwaɣezniwen. Mi kkren ad ruḥen, yenṭeq umeqqran deg‑sen: « Ɣleq a lbab, ɣleq a tawwurt! » Tawwurt ha‑tt‑a teɣleq‑d, imir‑n kan ṭṭfen abrid nsen ruḥen.

Yeḥya izrem, iḍfer‑iten s yiẓri almi ur tezmir tiṭ ad ten‑teqḍeɛ. Yekker iruḥ srid ɣer tewwurt, kkes‑d amek ur yeɛriḍ, tgumma ad d‑teldi. Kra n wakud, argaz yuɣal s axxam‑is.

Azekka‑nni ssbeḥ, yuɣal, yeḥder i tewwurt mi teɣleq, iruja almi d‑uɣalen mi yeɣli yiṭij, wwḍen‑d ɣer tewwurt, yesla i ṣṣut yendeh « Fteḥ a lbab fteḥ a tawwurt! » Tawwurt teldi, nutni kecmen.

Yeḥya izrem yal ass yettuɣal almi i iwala akud ideg tteffɣen keččmen yiwen‑is. Almi d yiwet n tikkelt, iruḥ, ikcem ɣer utemmu, igugem seg wayen ẓrant wallen‑is, yal d lxir yella; ṣa n tbaqyin n seksu, ṣa n yigduren n waman, ṣa n tjeɣlin, tiwiztin, lḥaṣul dayen ur yeẓri di ltudert‑is.

Yeḥya izrem, yečča‑d akk tijɣelt si al tarbut, yeswa‑d yiwet tejɣimt si yal abuqal, tacriḥt tacriḥt si yal tabaqit, yeddem‑d cwiṭ n twiztin akken ur as‑ttfaqqen ara. Yal ass ad yexdem akken almi d yiwet tmeddit, iceggeɛ tameṭṭut‑is tewwi‑as‑d amud seg uxxam n gma‑s, akken ad yektil yis‑s, iwzen tiwiztin‑nni, mi t‑yerra tedda yiwet lqaɛ‑is ur ifaq.

Akken tt‑yufa gma‑s iruḥ‑d srid ɣer‑s. Argaz yeḥres‑it almi i as‑d‑yenna tidet, yekker yewwi‑t almi d amkan, yessefhem‑as‑d akk amek i ilaq ad yexdem akken ad d‑yawi lxir mebla ma ṭṭfen‑t syin uɣalen‑d s axxam.

Muḥ ubexsis ur yezmir ad yesber, azekka‑nni tafejrit, yewweḍ s atemmu, yerǧa almi ffɣen yekcem ɣer daxel, yeɛweq ansi ara d‑yebdu, yečča, yeswa, almi ur yezmir ad iḥerrek, yekker yerfed‑d tacekkart n twiztin. Kkes‑d amek ur yeɛriḍ ad tt‑yerfed ur yezmir ur ixemmem ad yawi kan cwiṭ, yebɣa rrbeḥ deg yiwen wass.

Akken d‑tewweḍ tmeddit yesla i ṣṣut n yiwaɣezniwen, yeẓra ulac tarewla. Iruḥ yeẓẓel iman‑is gar lǧessat n wid yemmuten akken ur as‑ttfaqqen ara. Cwiṭ akka kecmen‑d, yekker yenṭeq umecṭuḥ deg‑sen: « Heemm! A baba… ! Ass‑a nesɛa inebgawen!

‑ Ulac inebgawen a mmi!

‑ Heemm nniɣ‑ak a baba… ! Nesɛa inebgawen!

Awaɣezniw amecṭuḥ yeqqim yettales‑d i wayen d‑yenna, akken almi kkren ad nadin, ufan kullec yenqes, ttin‑d akk atemmu, almi wwḍen ɣer lǧessat‑nni, sserɣen aseffud bdan neǧǧɛen deg‑sent, akken wwḍen ɣen Muḥ ubexsis yuɣwas. Din din zzin‑d fell‑as am umeqyas, mi t‑yeṭṭef wa ad yejbed seg‑s kra, ad as‑d‑yessiwel wayeḍ ad as‑yini: « Rwel‑d ɣur‑i ad k‑ḥaddeɣ! ». Ad yerwel ɣer‑s ad yeclex seg‑s tacriḥt. Akken akken almi d‑yedda leɛmer‑is, jjan‑d afwad‑is ɛellqen‑t ɣef wuskum.

Azekka‑nni, iruḥ Yeḥya izrem ɣer uxxam n gma‑s, yesteqsa fell‑as tameṭṭut‑is, tenna‑as: « Seg yiḍelli mi yeffeɣ tafejrit ur d‑iban » Yeḥya izrem yeẓra anda yella « Nniɣ‑ak ur tezmireḍ ara!

Tasɣunt ASELMAD uṭṭun wis 8. Yennayer 2021
Nniɣ‑ak ! »  i  yenna  d  yiman‑is.  Din  din  yeṭṭef  abrid  s  wurfan  srid  ɣer  utemmu‑nni,  mi  ffɣen yiwaɣezniwen,  yufa  afwad  n  gma‑s  yettwaɛelleq  mazal  yettqudur  d  idammen,  iger‑it‑id  ɣef tuyat‑is yerra‑d s axxam.

Cwiṭ  akka,  yewwet‑it  wugur  yeɣli,  iwala  tabuzlegrayezt  tettɣummu  timiqwa‑nni  dɣa  seg wurfan isabb‑itt, dɣa yessenṭeq‑d Rebbi tabuzlegrayezt‑nni : «  Huuk !!   Nwiɣ  sergel  sergel, ihi tura  sekfel sekfel ».   tekker tessekfel‑d akk tid termel , d ayen yeǧǧan iwaɣezniwen ad ẓren abrid  yuɣ  win  yewwin  afwad‑nni.  Yekker  umeqqran  deg‑sen  yeddem‑d      sdis  n  yiyeddiden, issames‑asen zzit sufella, yessekcem yal awaɣzeniw ɣer yiwen ma d  netta yelsa iselsa n ssayel, iruḥ amzun d win ara yessenzen zzit, yeqsed axxam n Yeḥya izrem iɣer tewwint tmiqwa‑nni.

Kra  n  wakud  yewweḍ  yid‑s  iyeddiden‑nni,  yesṭebṭeb  s  axxam  n  wuḥric‑nni,  yeffeɣ‑d  netta  d yelli‑s d tmeṭṭut‑is, dɣa yenṭeq uɛeṭṭar :

- Usiɣ‑d ad ssenzeɣ zzit ma ad taɣem, maca, tura, yeṭṭef‑iyi lḥal ma ad tessensem inebgawen n Rebbi.
- Mreḥba yis‑k ! inebgi n Rebbi, d inebgi nneɣ.

Waɣzen yekcem s yigeddiden‑is, cwiṭ akka, truḥ teqcict ɣer yemma‑s tenna‑as : «  A yemma ! Mudd‑iyi‑d tissegnit neɣ amessak,bɣiɣ ad fluɣ cwiṭ ayeddid‑inna, ad d‑geɣ cwiṭ n zzit i uqerru‑iw »  Tmudd ‑as yemma‑s amessak, truḥ tessenta‑t  deg uyeddid‑nni amecṭuḥ, din din yeffeɣ‑d ṣṣut si daxel : «  A baba ṭṭsen ! Nekker nečč‑iten ? ». Netta yuɣ lḥal waɣzen iweṣṣa arraw‑is, mi ten‑yenǧeɛ,  ad  d‑ffɣen  ad  ten‑ččen. Taqcict, d tazzla ɣer  baba‑s,  tules‑as‑d  ayen  tesla.  Yeḥya izrem yeḥṣa ayenni, yufa‑d lḥal ihegga‑asen ttawil iwulmen. Yekker yessuter di tmeṭṭut‑is  ad tawi yelli‑ s,  ad truḥ s axxam nsen. Uqbel ad truḥ, thegga‑asen imensi igerrzen daxel n ugrur n berra yeččuren d asaɣur.  Uḥric  yessawel‑asen ad ččen imensi, mi kecmen yerra fell‑asen tawwurt  si  berra,  yuli  ɣer  usfaylu  ,  yesmar‑asen  lgaz  syin  iḍegger‑as  taxellalt.  Kra  n  timar, agrur yerɣa akk, ddan daxel‑is yiwaɣezniwen‑nni, maca, yegra‑d umecṭuḥ deg‑sen yemneɛ.

Yeḥya  izrem,  yeɛweq  amek  ara  yexdem,  awaɣezniw,  mazal  mecṭuḥ,  akken  ad  t‑ineɣ  iɣaḍ‑it. Ixemmem, yenna d yiman‑is : «  Nekk arrac ur sɛiɣ ara, wagi urɛad yessin. Ad t‑rebbiɣ amzun d mmi, ad as‑settuɣ laṣel‑is ». Ihi irebba‑t, yettimɣur d yelli‑is amzun d gma‑s. Almi d yiwen wass,    yettwaɛreḍ ɣer  tmeɣra  n  tlalit  n ṣṣebyan  di  taddart,  yekker  yewwi  awaɣezniw‑nni.  Mi wwḍen, iserreḥ‑as ad yurar d warrac, imi ṣṣifa‑s amzun d lɛebd, ma d netta yezha d wat taddart, ccḍeḥ  ṭṭbel  d  lɣiḍa.  Akken  zhan  deg  wurar  i  yezha  uwaɣezniw  di ṣṣebyan‑nni,  yuli  ɣer‑s  ar dduḥ yečča‑t akk.

Tekfa  tmeɣra,  Yeḥya  izrem,  yerra‑d  mmi‑s  ɣef  tuyat‑is,  iga‑as  čuɛella.  Akken  bdan  abrid yenṭeq: A baba aqrur‑nni ɣef waydeg yeḍra dihdih ɣeẓẓaɣ‑t si tfednin almi d qriruc.

‑   Maɛlic a mmi, ḥader kan ad as‑tɛiwdeḍ. Netta yeẓra acu ara yexdem Ihi kemmlen abrid‑nsen. Simmal leḥḥun, aẓɣal, yettzad, imeẓẓaɣ n urgaz, ttizwiɣen. Cwiṭ akka, yenṭeq  waɣzen :  «   A  baba !  timeẓẓuɣin‑ik  zeggaɣit… !  A  wi  tent‑iɣeẓẓan… ! ».  Din  din, uḥric ,  yuki‑d si ttexmam ideg  yezder ,  imi d‑yufa belli, d aweẓɣi  ad  yettu wuccen tigad‑is, yenna    deg‑yiman‑is : «   Ihi  akka,  Rebbaɣ‑d  izrem  s  iri‑w !  Ma  d  tter  n  gma    rriɣ‑t‑id  deg yimawlan‑ik, ma d tura, tasa‑w,  ad tt‑ meḍleɣ, ad rreɣ fell‑as timedlin». Yerna cwiṭ n tikli almi yewweḍ ɣer yiwet n ticcewt meqqren, yeṭṭef‑it seg yiḍarren yewwet‑it ɣer‑s yenɣa‑t.

Tamacahut-iw tekfa, uḥric ,ad tt-isif, ungif, ad tt-yerr di rrif.

Sɣur Massa IMADUCEN Linda

Tasɣunt ASELMAD uṭṭun wis 8. Yennayer 2021
Mḥend d Mḥend

A macahu tamacahut-iw ad telhu, ad tt-iɣzif am uɣeddu, ad teḍbeɛ am usaru. Yella yiwen urgaz zik‑nni, temmut tmeṭṭut‑is, teǧǧa‑as‑d aqrur qqaren‑as Mḥend. Ur iɛeṭṭel ara urgaz yeɛɛawed jwaǧ, yewwi‑d tameṭṭut, yerna yesɛa‑d yid‑s aqcic, tefka‑as isem Mḥend. Mḥend d Mḥend yiwen n yisem, yiwet n tugna‑nsen, tt‑myaken anzi am snat n tmiqqwa n zzit. Tameṭṭut t‑zedɣ‑itt tismin, tettasem ɣef warbib‑is, mi ara asen‑d‑ffk imekli neɣ imensi, tḥemmel ad tefk amur n lɛali i mmi‑s, maca, tuɣal ur t‑ɛeqqel ara anwa i d arbib‑is, anwa i d mmi‑s.

Truḥ s amɣer azemni, teḥka‑as tenna‑as: « A baba amɣer, ini‑id amek ara ɛeqleɣ mmi ». Yenna‑as: « Mi ara d‑sserseḍ ad ččen, mi d‑wwḍen yizgaren ruḥ ad ten‑id‑qqneḍ, synna akin ɛeggeḍ ini‑as: « ayuh a mmi ameɛzuz, a nekk nɣan yizgaren. », Arbib‑im ad d‑yecɣel d lmakla‑ines, mmi‑m ad n‑yazzel, imiren qqen‑as tageṭṭumt i umeẓẓuɣ‑is akken ad t‑ttaɛqaleḍ ».

Tameṭṭut tuɣal‑d s axxam, texdem ayen i as‑d‑yenna umɣar azemni. Seg wasmi i as‑teqqen tageṭṭumt i mmi‑s, tɛeqqel‑it, tuɣal tettḥiz‑asen aɣrum. Mi ara kksen, mmi‑s‑nni tettak‑as aɣrum n yirden, ma d arbib‑is tettak‑as aɣrum n ureɣli.

Yiwen wass ruḥen kksan, qegglen deg yiwen n lɛinsar, mi ruḥen ad ččen imekli, kksen‑d aɣrum‑nni, yenna‑as Mḥend abujil i gma‑s:

- Yyaɣ agma, yal yiwen deg‑neɣ, ad i ḍegger talqimt n uɣrum‑is ɣer lɛinsar‑agi.
- Winna n yirden yezzer ɣer lqaɛa, acku ẓẓay. Winna ureɣli ffsus, yuli‑d ɣef waman.
- Yenna‑as wali agma ɣer telqimt‑iw akken d tuli, akkihin id uliɣ ɣef wul n yemma‑k. Ma d kečč akka tezzer telqimt‑ik i tezzerḍ deg wul n yemma‑k. Ihi teẓriḍ agma:
- Nekk ur tt‑uɣaleɣ ara yid‑k s axxam, kečč ruḥ uɣal ɣer yemma‑k. Aqleɣ ad neẓẓu aseklu deg umkan‑a, sfiqid‑d ɣur‑s, ma tufiḍ‑id aseklu‑a yettreɛriɛ, ḥesb‑iyi garzeɣ s tezmert‑iw. Ma tufiḍ‑d aseklu‑a warreɣ neɣ sellaw ḥesb‑iyi uḍneɣ. Ma tufiḍ‑d aseklu‑a yeqqur, ḥesb‑iyi mmuteɣ.

Mḥend yezzi s axxam, Mḥend abujil yewwi abrid icerreg tiẓgi, ileḥḥu ur yeẓri sani i teddu. Yemlal‑d ameksa n tɣeṭṭen yettru, yenna‑as:

‑D acu akka k‑yuɣen, ayen akka tettruḍ a winnat ?

Yerra‑as‑d umeksa‑nni yenna‑as:

‑Yenɣa‑iyi wuccen, yal ass i tett‑iyi aqelwac.

Yeqqim yid‑s, ɛussen uccen‑nni, akken d‑yuɣal, yekker Mḥend yenɣa‑t. Yefreḥ umeksa‑nni yenna‑as:

‑Tanmirt‑ik, gulleɣ ar k‑fkeɣ d aqelwac.

Yerra‑as Mḥend yenna‑as:

‑Mačči ass‑a, ar asmi ara d uɣaleɣ.

Ikemmel Mḥend abrid‑is, yemlal‑d ameksa n wulli yettru, yenna‑as:

‑D acu akka k‑yuɣen, ayen akka tettruḍ a winnat ?

Tasɣunt ASELMAD uṭṭun wis 8. Yennayer 2021
Yerra‑as‑d umeksa‑nni yenna‑as :

‑Yenɣa‑iyi wuccen, yal ass i tett‑iyi ikerri. Yeqqim yid‑s,  ɛussen  uccen‑nni,  akken  d‑yuɣal,  yekker  Mḥend  yenɣa‑t.  Yefreḥ umeksa‑nni yenna‑as :

‑Tanmirt‑ik, gulleɣ ad k‑fkeɣ d ikerri.

Yerra‑as Mḥend yenna‑as :

‑Mačči ass‑a, ar asmi ara d uɣaleɣ.

Ikemmel Mḥend abrid‑is, yemlal‑d ameksa n yizgaren yettru, yenna‑as :

‑D acu akka k‑yuɣen, ayen akka tettruḍ a winnat ?

Yerra‑as‑d umeksa‑nni yenna‑as :

‑Yenɣa‑iyi yizem, yal ass iẓeddem‑d ɣef yizgeren‑iw. Yeqqim yid‑s, ɛussen izem‑nni, akken d‑yuɣal, yekker Mḥend yenɣa‑t. Yefreḥ umeksa‑nni yenna‑as :

‑Tanmirt‑ik, gulleɣ ar k‑fkeɣ d agenduz.

Yerra‑as Mḥend yenna‑as :

‑Mačči ass‑a, ar asmi ara d uɣaleɣ.

Ikemmel abrid‑is i teddu, alarmi yewweḍ ɣer yiwet n taddart. Taddart‑nni sɛan tala, yal aseggas, alamma tečča amdan ad ternu ljefna n seksu ara ad tefk aman. Netta ass‑nni d nnuba n yelli‑s n ugellid. Yeqqim di tejmaɛt, alarmi i tt‑iwala tɛedda‑d tewwi‑d ljefna teččur d seksu ɣer tala‑nni netta yelluẓ iruḥ ad yečč, tenna‑as :

‑Ala ! tura ad d‑ffeɣ tlafsa ad tečč seksu‑a ad iyi‑ternu nekki, akken tala ad d‑ffek aman neɣ ma ulac ur d tettak ara.

Yerra‑as yenna‑as :

‑Aha tura ! anef‑iyi ad ččeɣ, mi tt‑twalaḍ tessufuɣ‑d aqerruy‑is nnal‑iyi‑d.

Akken i d‑tuki tlafsa‑nni, tebda tessuffuɣ‑d aqerruy‑s, taqcict‑nni tuggad yettru, tuggad ad as‑tini i Mḥend. Nngin imeṭṭawen‑is ɣef uqadum n Mḥend yekker iwala talafsa‑nni tessuffeɣ‑d aqerruy‑is, yemmeɣ yekkes‑as‑t ; Tenna‑as :

‑Mači d wagi i d aqerruy‑iw, yella wayeḍ

Yerra‑as Mḥend yenna‑as :

‑Nekk mačči d tagi i d tiyita‑w.

Terna tessufeɣ‑d aqerruy‑is wiss sin, yemmeɣ yekkes‑as‑t, tenna‑as :

‑Mači d wagi id aqerruy‑iw, yella wayeḍ

Yerra‑as Mḥend yenna‑as :

‑Nekk daɣen mačči d tagi i d tiyita‑w.

Mi  as‑yekkes  aqarruy  ad  tessuffeɣ  wayeḍ,  mi  as‑yekkes  aqarruy  ad  tessuffeɣ  wayeḍ, alarmi  i  as‑yekkes  7  iqerray.  Temmut  tlafsa,  tala  tfeggeḍ  d  aman.  Taqcict  twala  tasebbaḍt tenser‑d deg uḍar n Mḥend, tewwi‑tt yid‑s, tuzzel tekcem s axxam, teḥka‑as i baba‑s. Mḥend yezzi ar tejmaɛt yeqqim.

Tasɣunt ASELMAD uṭṭun wis 8. Yennayer 2021
Lɣaci walan yelli‑s n ugellid i mi terwel, ttɛeǧǧiḍen qqaren :

- ‑Ass‑agi yelli‑s n ugellid tuggad, trewl‑d d acu ara nessew.
- Lɣaci ggunin ɣef tewwurt n uxxam n ugelli. Yeffeɣ‑d ugellid ɣur‑sen yenna‑asen :

I mi wwḍen ɣer tala, ufan acercur yettgenniz talafsa temmut, lɣaci uzlen wwin‑as isalli i ugellid.

Agellid yenna i at taddart :

- ‑Wagi yenɣan akka talafsa‑agi, ad as‑ffkeɣ yelli.

Awal yewweḍ akk lɣaci. Lɣaci yal yeqqar : « d nekk i tt‑yenɣan ».

Tenṭeq teqcict ɣer baba‑s tenna‑as :

- ‑H‑a‑tt‑aya a baba tsebbaḍt n wwin yenɣan talfsa, tenser‑as i mi i as‑i‑tekkes iqerray. H‑a‑tt‑an kktil‑asen‑tt akk i at taddart, win iwumi d tezga d win.

Irgazen akk n taddart wa deffir wa akken ad kktilen tasebbaḍt‑nni, wa tɛedda‑t wa iɛedda‑tt, ulac i win iwumi d tezga. Yenṭaq yiwen deg yixeddamen n ugellid yenna‑as :

- ‑Mazal yiwen d inebgi n Rabbi, h‑a‑t‑an di tejmaɛt i yeqqim.

Ssawel‑as i Mḥend, iruḥ‑d yektal tasebbaḍt‑nni, tezga‑as‑d, d ayla‑s. Agellid yefka‑as yelli‑s, xedmen tameɣra n sebɛa wussan d sebɛa wuḍan. Agellid yefka‑as i Mḥend aɛewdiw, ssin wuccayen, ssin lbizan yerna‑as tamegḥelt, yenna‑as : « H‑a‑tt‑an tmurt akk inek, segged anda tebɣiḍ anagar tamadaɣt‑ina d‑yezga akin i wasif. ».

Iɛedda wayen iɛeddan, Mḥend yetseggid anda yebɣa, tamurt akk ines, maca yebɣa ad iẓer ayen i as‑yegdel ugellid tamadaɣt‑nni, yebɣa ad iẓer d acu yellan deg‑s.

Yiwen was iruḥ yudaf ɣer tmadaɣt‑nni, i mi yewweḍ ɣer dinna, yufa tezdeɣ deg‑s ttaryel. I mi t‑id‑wala tenna‑as : « Ansuf yis‑k a Mḥend mmi ɣer tmurt‑iw, ɛeddi qqen uccayen‑ik, ternuḍ lbizan‑ik d uɛewdiw‑ik, teyyaḍ s axxam ad neqqim. »

Akken i ad ten‑yeqqen dayen, yekcem s axxam n tteryel, tečča‑t. Mḥend yeɛraq acḥal n wussan ur iban s axxam, agellid yessufeɣ iserdasen‑is ad t‑id nadin.

Gma‑s‑nni seg yal ass netta yettruḥ ɣer lɛinsar‑nni akken yessefqad i useklu‑nni. Ass‑nni yufa‑t werraɣ, yenna‑as : « yella d acu yuɣen gma, ha‑t‑an ihi ! ur uɣaleɣ s axxam ».

Yewwi abrid‑is ileḥḥu. Yewweḍ ɣer umeksa n tɣeṭṭen, iwala‑t‑id, yenna‑as‑d :

- ‑A Mḥend, yyaɣ ad tawiḍ aqelwac‑ik.

Netta ad as‑yerr, ad as‑yini :

- ‑Anef‑as ar d‑uɣaleɣ

Yegza syenna i iɛedda gma‑s, ikemmel abrid‑is, yewweḍ ɣer umeksa n wulli iwala‑t‑id yessawel‑as‑d, yenna‑as‑d :

- ‑A Mḥend, yyaɣ ad tawiḍ ikerri‑k.

Tasɣunt ASELMAD uṭṭun wis 8. Yennayer 2021
Netta ad as‑yerr, ad as‑yini :

‑Anef‑as ar d‑uɣaleɣ

Yegza syenna i iɛedda gma‑s, ikemmel abrid‑is, alarmi yewweḍ ɣer umeksa n yizgaren iwala‑t‑id yessawel‑as‑d, yenna‑as‑d :

‑A Mḥend, yyaɣ ad tawiḍ agenduz‑ik.

Netta ad as‑yerr, ad as‑yini :

‑Anef‑as ar d‑uɣaleɣ

Yegza syenna i iɛedda gma‑s, ikemmel abrid‑is, alarmi d i mi yewweḍ ɣer taddert‑nni, yeqqim di tejmaɛt ad yesgunfu. Walan‑t lɣaci n taddart ruḥen ɣer ugellid nnan‑as :

‑Ay agellid, aḍeggal‑ik, Mḥend, ha‑t‑an di tejmaɛt yezdew.

Yerra‑asen‑d, yenna‑asen ini‑t‑as ad d‑yass.

Iruḥ ɣer ɣur‑s lɣaci nnan‑as : « A Mḥend, yenna‑ak ugellid yyaɣ s axxam. »

Iruḥ yedda d lɣaci‑nni, yegza syenna i iɛedda gma‑s, i wwḍen ɣer ugellid yenna‑as‑d :

‑D acu akka i ak‑yeḍran, aɛni ɛarran‑k, ukren‑k, kkess aɣbel i yiri‑k, kksen‑ak aɛewdiw ak‑teɛɛiwdeɣ, kksen‑ak tamegḥelt, ad ak‑tt‑ɛɛiwdeɣ, kksen‑ak uccayen ad ak‑ten‑ɛɛiwdeɣ… Yegza syenna i iɛedda gma‑s, syenna iɛedda gma‑s.

Agellid yefka‑as aɛewdiw yerna‑as tamegḥelt d sin wuccayen d sin lbizan, yeɛɛawed yenna‑as :

‑H‑a‑tt‑an tmurt akk inek, segged anda tebɣiḍ anagar tamadaɣt d‑yezgan akin i wasif.

Yegza ɣer dinna ay iruḥ gma‑s. Azekka‑nni yeddem aɛewdiw‑is d tmegḥelt‑ines yezzwer ssin wuccayen‑is d sin lbizan iruḥ icerreg tiẓgi. Twala‑t‑id tteryel tenn‑as :

‑Ansuf yis‑k a Mḥend a mmi ččiɣ‑t iḍelli ilul‑d ass‑a…

Yegza d tteryel i yeččan gma‑s. Tenna‑as :

‑Qqen uccayen‑ik, ternuḍ lbizan‑ik d uɛewdiw‑ik, teyyaḍ s axxam ad neqqim.

Iɛedda yurez uccayen‑nni s yiɣri, mačči s umrar, yenna‑asen :

‑Mi iwen‑d‑ssawlaɣ :  « aḥerremram, azerremram, ay arraw n aɣrib anda tella‑m », ad d‑zedmem  ɣef  tteryel,  ad  tt‑feqrem  ad  telli‑m  aɛebbuḍ‑is,  maca  ḥader‑t  ayen  illan  deg  uɛebbuḍ‑is.

Yekcem Mḥend s axxam, dɣa tkemmecit tteryel, Mḥend yessawel i wuccayen‑ines.

Uccayen jebden, yedda‑d yeɣri‑nni deg yimegraḍ‑nsen, snesren, zeddmen ɣef tteryel.

Gezren‑tt, fetken aɛebbuḍ‑is, dɣa ufan akk ayen akken tečča. Yessufeɣ‑d Mḥend gma‑s d uɛewdiw‑is yerna‑d sin wuccayen‑is d sin lbizan‑is, iḍelqin dinna deg ufrag n tteryel, yeṭṭaqef deg‑sen nnefs. Mḥend yeqqim s idis n gma‑s yettru, iwala snat n tzermemmuct zdat‑s ttnaɣent, yiwet tenɣa wultmas‑s, inṭaq ɣer ɣur‑s, yenna‑as :

Tasɣunt ASELMAD uṭṭun wis 8. Yennayer 2021
‑Ruḥ akem‑id‑ɛezzin, teḍra yid‑m akka am nekk.

Terra‑as‑d tzermemmuct, tenna‑as :

‑Nekk, nɣiɣ‑tt s ufus a yeffus, ad tt‑id yaḥyu ufus azelmaḍ.

Truḥ tewwi‑d imɣi, teddez‑it teẓẓemi‑as‑t i wultma‑s ɣef tanzarin‑is, tuki‑d. Dɣa Mḥend iruḥ ula d netta yekkes‑d imɣi‑nni, yeddez‑it yeẓmi‑t ɣef tanzarin n gma‑s akk d uɛewdiw‑is d sin wuccayen‑is akk d sin lbizan‑is, dɣa ukin‑d.

Dɣa kkren‑d akk wwin abrid‑nsen ɣer uxxam n ugellid. I mi wwḍen ɣer ugellid, yewhem deg‑sen, Mḥend d Mḥend kifkif‑iten, ttaken anzi am snat n tmeqwa n waman, yiwet n tugna‑nsen, yiwet n thuskayt‑nsen.

Mḥend d Mḥend aḥkan‑as tadyant i asen‑yeḍran. Agellid jerḥen tasa‑s, yerna yefka‑asen idrimen, d wayen akk uḥwaǧen, Mḥend d gma‑s uɣalen s axxam‑nsen, xedmen tameɣra 7 wussan d 7 wuḍan, Mḥend yuɣal yesɛa dderya d yelli‑s ugellid, ma d tameṭṭut n baba‑s tuɣal terra aḍar, tendem deg wayen i as‑texdem i warbib‑is, tessuter deg‑s smaḥ.

Msamaḥen, llin asebter amaynut itudert‑nesn.

Tamacahut‑iw asif asif, uḥric ad tt‑yeddem ad tt‑yessif, wayeḍ ad tt‑yerr di rrif.

Fahim MESƐUDEN

Seg tgemmi-nneɣ

Tasɣunt ASELMAD uṭṭun wis 8. Yennayer 2021
Amacahu, ahu!

Zik‑nni, yella yiwen umɣar, yesɛa kraḍ n warraw‑is; ttidiren deg yiwen uxxam aqdim i d‑yezgan deg yiwet taddart ibeɛden atas ɣef tiyyaḍ. Amɣar‑agi, yerwa lḥif akken ad d‑isker tarwa‑s, yaɛteb mačči d kra deg uxeddim n tfellaḥt, maca yefreḥ s wayen ixeddem.

Yiwen n wass, yeɣli‑d fella‑s lehlak acku meqqer, dɣa yekker iweṣṣa arraw‑is di tlata ad xedmen akal‑nsen imi d wagi ara ten‑yessukksen si lḥif. Ԑuhden‑t ad kemmlen tafellaḥt‑nni yessemras deg wakal‑is. Asmi yewweḍ laεfu n Rebbi, bdan axeddim n wakal‑nsen am baba‑tsen. Maca, yiwet n tikkelt, llan kerrzen, dɣa ufan izra n ddheb s ddaw n wakal; ferḥen atas acku ad kksen tigullelt ɣef yiqerra‑nsen.

Bdan ttmeslayen amek ara xedmen; ameqqran yebɣa ad iruḥ ad ibeddel tamurt akken ad yidir tudert n umerkanti deg leqser yernu ad d‑yaɣ takerrust n lεali. Alemmas yebɣa kan ad iṣubb ɣer temdint ula d netta ad yezhu, ad yels ad yessebleε ayen yebɣa. Amecṭuḥ‑nni, yerfa imi ur ṭṭifen ara deg wawal‑nsen, mi εuhden baba‑tsen yemmuten.

Ṭṭfen iberdan ruḥen, ma d netta yeqqim deg wakal n baba‑s; ixeddem tafellaḥt, yesnerna ttawilat iqdimen s yimaynuten, yulɣal yebna axxam ajdid, yuɣ‑d, tafunast iwezziwen, ikerriyen. Asmi yesεa aṭas n lmal, yebda yessexdam arrac n taddart‑is deg uxeddim; taddart, tuɣal yal lxir yella deg‑s, lḥif akk yennejla fell‑asen. Ma d atmaten‑nni‑ines, uɣalen ɣer wansi i d‑kkan, lḥif‑nni aberkan, acku ur ṭṭifen ara deg wawal i as‑fkan i baba‑tsen asmi yettmettat, yernu ur ḥmiden ara Rebbi deg rreẓq i d asen‑d‑yefka.

Ameqqran d ulemmas, uɣalen‑d ɣer gma‑tsen amecṭuḥ s ndama, maca netta ur yettu ara d atmaten‑is xas akken tɣur‑iten temẓi akked ssaεaya; ddren akked‑s deg lehna d talwit.

Tamacahut-iw, tekfa. Ad tt-nekfu s usefru-agi n Wat-Zik:

|Win iḥemmlen lxedma|I tmeddit telha|Ad yaf yesεa lfayda|
|---|---|---|
|Win iḥemmeln tiɣimit|I tmeddit diri-t|Leqqrar-is d timetrit|

Benmuhub Ḥuriya (Bucali)

Tasɣunt ASELMAD uṭṭun wis 8. Yennayer 2021
Aɣerda d yizem.

Inna‑ak, illa yan uɣerday ameɛnan⁵ ittidir g yat teẓgi, maka netta itteggʷad aṭṭaṣ, tanna⁶ seg ukɛeb⁷ d tawwukt⁸, ɣas ad d‑izzuff imikk n uzwu, ar aha ittiɣil d tawwukt ay d‑izzuffen. Manaya ayd t‑yujjan ad igg taḍṣa i yiɣaṛṣiwen n tagant.

Tadmut: wa a baba ecḥal ay itteggʷad !

Agbur: itteggʷad agʷed azwu !

Agḍiḍ: aɣerday amaggʷad, aɣerday amaggʷad ...

Imudar: aɣerday amaggʷad, aɣerday amaggʷad... (ttalsen⁹ i wawal s tqbbaḍt)

Iwa inna‑ak, ijj wass, iɛɛurrem¹⁰ uɣerday, iwɛed (iwads) ɣer yizem, agellid n yidurar d iẓuɣaṛ, yufa‑t‑inn illa igen ɣef yimi n yifri‑nnes.

Mani imudar yaḍen, ur‑asen‑t igi lḥal, ggallen ḍeffṛen aɣerday ad‑ẓṛen mani ira.

Issenti¹¹ uɣerday ittali ɣef tadawt¹² n yizm, netta waxxa tebbi‑d tasa‑nnes s‑tiwdi, makan¹³ iɛɛurrem ur sul iri ad igg taḍṣa n yimudar.

Yan imikk, ha yizem yuki‑d, netta izzlez yaɣ‑d uɣerday akal, izlem diges yizem s lhiba nna illan ɣef wudem‑nnes, allig ɣaln yimudar is yiweḍ wass n‑uɣerday.

Awtul: a iyi yuɣen d ad t‑ičč yizem g tuffiẓt !

Izem: a matta tɛurrma‑ad ! mayd ak‑ifkan tirrugza‑ad ! is ur ak‑nnin agellid n yidrarn d yiẓaɣaṛn ayad ? d ad k‑cceɣ¹⁴, ad cceɣ tamurt ɣef teggured¹⁵ !

Aɣerday: ɛemmi ameqran ! rareɣ‑enn ɣer‑k udem n Ṛbbi, ad ur iyi‑tecced a ɛemmi ameqran a taxxamt tameqrant, nekk tteggʷadeɣ ḥalla¹⁶, ggiɣ taḍṣa n umeẓẓyan d umeqran, cegg tessaggʷaded amata, addag tnedred ttergigin yislman g wasif, amur‑nnek, riɣ ad iyi‑tawsem ass‑a !

Iqqim yizem ittxemmam, imikk day yini‑as s yijj wawal issarn d taḍṣa :

Hahah ! a mayd‑anɣ iccarn ḥma ad ak‑awseɣ, max ur k‑tetteɣ helli ssyenfiɣ !

Aɣerday: ad ak‑qawleɣ awal ttawseɣ‑ak kra n wass s wayenn ufiɣ !

Tasɣunt ASELMAD uṭṭun wis 8. Yennayer 2021
Inna‑ak, inder yizem allig irrgig wakal, day yini‑as:

Mami iɣiy uzgen n usekkin am cegg ad t‑igg ? irra‑d ɣurek  Ṛebbi s wudem‑nnes umi iyi‑d tufid jjawneɣ, yallah ntel‑iyi udem‑nnek !

Izzuttel  uɣerday,  iffeɣ  abrid  i  yizem,  mani  imudar  nitni  behḍen  g‑uɣerday  mayd  gan allig ur t‑ičči yizem !

Yan  wass,  ar  irezzu  yizem  di  teẓgi  ɣef  mayd  igemmer,  netta  ur  irri  ɣer  yiḍaṛen‑nnes allig t tumeẓ tẓeqquṛt n yinegmaren. Netta iqqim ittxemmam ma ɣa igg, iddeɣ¹⁷ ur iṛḍi ad iɣer i mayd as ittawsen, aha iggʷd altu ad d ɣers issrar taynit.

Cwayt  kan,  ha  imudar  raren‑d  ɣurs,  maka¹⁸  agʷed yan ur iẓḍaṛ  ad  t‑id‑issufeɣ  seg uḥeddiq‑enn, mani‑k a aɣerday taru‑t‑id, intab aha s tfessi‑nnes ittebbi ifilan i tratsa nna yumẓen izem, dat ad d‑taru inegmaren.

Iffeɣ‑d yizem si tratsa, irwel ntta d‑uɣerday ɣer yifri‑nnes, issnimmer‑t, yini‑as: Ur‑k uminɣ, ass nzi¹⁹ iyi‑tennid tezmerd ad iyi‑tawsed kra n wass, ɣalɣ ur inejjim ijj am cegg i umya, maka ass‑a ssneɣ is‑s tgid aɛerrim, tanemmirt‑nnek !

Aɣerday: s taḍfi a agellid n yimudar !

Izem: seg wass‑a d usawan ur illi mayd ttaggʷaded, mala ggiɣ nekk agellid n yimudar, cegg d‑aɛerrim‑nnsen !

Qqimen  ḍeṣṣen,  wten  qaɛ²⁰  imudar  abeqqa  i  uɣerday  aɛerrim,  seg  tizi‑enn  i  uɣerday teffeɣ‑t tawda, iqqim aha netta d yizem d imeddukkal.

Yusef AWRIR

Yelli-s n ugellid

G yat tmurt yaggugen, ittidir yiǧǧ ugellid i ɣur tella kṛaḍt n teḥanjirin²¹, nitenti ad igan iẓṛi n wallen‑nnes, yat tawala, ixes ad iẓeṛ man‑ta t‑iḥemlen s tidet.

Iɣra‑d ugellid i yissis, iseqa‑tent akkʷ yan useqsi “ecḥal ay i-teḥmlemt ?”

“Uuh a baba ɛezzi ! cegg d mummu n tiṭṭ-inu, ḥemleɣ-k anect n telwizin d tewdiɛin illan g umaḍal akkʷ.” Ayed as‑d‑tenna yillis tamenzut i ugellid.

Inna‑as ugellid s tumert: “iɣuda mayad !”

Tenna‑as‑d tlemmasiyt : “baba-inu tasa inu ! ttiriɣ-k ugar n wanect n wureɣ d uẓeṛf ikturen tiserfin n yigelliden.”

17 Minzi, acku, ani

18 Makan, macan, maca, mac

19 Umi, llig

20 Akkʷ, qaḥ

21 tiqcicin

Tasɣunt ASELMAD uṭṭun wis 8. Yennayer 2021
Icmummeḥ²² ugellid, day yini‑as: “waxxa, iẓil !” Tgula‑d²³ tedwilt n tmaẓuẓt, tini‑as daɣn nettat : “baba-inu, agellid n udrar d uẓaɣar, tɛezzed ɣuri ugar n tisent illan di dduniyt.” Ibheḍ ugellid, iqqim iṛẓem imi‑nnes, ur ɣifes ihan²⁴ wayen d‑tenna yillis, yini‑as : “ales-as i mayed tennid, waqila wesserɣ, ur sul sseflideɣ ameki nna kkiɣ !” day tals‑as tmaẓuẓt‑nnes : “nniɣ-ak ttiriɣ-k a baba am tisent niɣ-d ugar.” Ur issusem mayan agellid, inna‑as “istmam ḥemlent-i ugar n wureɣ d tizuzaf akkʷ illan, kemm tga-d ɣurem tayri-inu ɣas zun d tisent !” issufeɣ ugellid illis tamẓuẓt seg ibergemmi‑nnes.

Tṛaḥ ssyin, teffɣ tamurt n babas, ar yat teẓgi, umi tuḥel, tekcem iǧǧ yifri, teqqim ar talla imeṭṭi²⁵, mani memmis n ugellid n tmazirt‑enn, izri‑d s wagmar‑nnes aḥmami²⁶. Cwi, isell i tarut, yasi allen, yanni yat terbat am wayyur, s udlal aberkan, ur‑ǧǧin iɛla am nettat di kra n tmazirt.

Imun ssyin ugeldun²⁷ aked terbat‑enn s aɣerm n babas, itter‑tt i yiwel. Tenna‑as nettat, ur tettawl ɣas mala yusa‑d babas ɣer tmeɣra‑nnes, agellid n tmurt n Ayt Uflla, i tt‑d‑issufɣen si tmurt‑nnes.

Ilkem²⁸ wass n yislan, ur enn‑iqqim umeqran ula ameẓẓyan, yuzen ugellid n Ayt wadda imazann‑nnes s tmizar nneḍni, ur enn‑iqqim ufeṛḍi, yiweḍ‑d ula d babas n teslit, netta urta issen u ilin tarbat ittawey memmis ugellid.

Ha imensi iwweḍ, ssentin sserusen‑d uččiten imxalafen, makan, umi yurem ugellid n Ayt Ufella, inker s ibeddi, yini‑asen : “a matta wučči-ad amessas ɣurun ? awit-aɣ-d tisent !”

Imikk, ha yat terbat, tella tewta‑d anettal i wudem‑nnes, ternu‑as tisent i ugellid, tini‑as : “s tazmert-nnek a agellid n Ayt Ufella, ssarmeɣ ad ak-yaḍfut dɣi !” deɣya yukez ugellid ageṛd‑enn²⁹, ur fellas ixefi yiri n yilli‑s.

Tekkes yilli‑s n ugellid ɣef wudem‑nnes, ibheḍ ugellid, mani seg d‑tekka yillis ɣer daha. Yukez max allig as‑d‑fkan učči amessas, idwel issen, taḍfi n tiram d tisent, yuḍa ɣef ifadden, itter asuref i yillis, tuḍa ɣifes tenna‑as s tumert : “uh, baba inu, ansa-nnek idis n tasa-inu !” tegra‑as iɣallen, tessudem‑as iɣef.

Tawel memmis n ugellid n Ayt Wadda, ddren g tayri d ufra.

Yusef Awrir

22 izmummeg 23 Tiwḍ 24 Ihan fellas: iɛejb-as 25 Talla imeṭṭi: tettru 26 Yan wanaw deg yiysan s yiɣmi (aklu, llun ) yudsen ɣer uberkan 27 Ageldun niɣ-d amnukal, netta d memmis n ugellid 3 28 Yiwḍ 29 Ageṛḍ: iri, ṣṣuṭ

Tasɣunt ASELMAD uṭṭun wis 8. Yennayer 2021
Bu umekli ičč-it, bu tgersa yiwi-tt.

“Ssusmat ziɣ, iḍehṛ-i tella dihin temɣirt.”

Tenna‑as i warra‑nnes, i illan ttmenɣan ɣef ma ɣa isun deg walkas aḍeṛḍaj, umi tsell i ḥedd iqqar‑d seg beṛṛa, netta sulen warra‑nnes ttemejɣan, tsell i temɣirt diɣen, tikkelt‑a, iferrz‑d wawal, d wenn urgaz.

# A Leḥsen u Ɛeqqa ! a Leḥsen !

Tenna‑as i tarwa‑nnes: “Ɣawlit san30, ṛaɛat31 may d-iqqaren i baba-twen.”

Maɣawalen yirban, manwa i ɣa yizzaren ɣer ssellum, ad‑iregb ɣer may‑d iɣrin, iǧǧ ur iri ad issers ḍḍṣaṛt i wenneḍni, lumenna amaẓuẓ, ittafraw am yired seg ufan, d imikk helli, uɣulen‑d, inna‑as-d umeqran: A baba, illa dihin urgaz-enn baba-s n Muḥend u Mimun !

Ikker aha Leḥsen ɣef wučči, ikka tawwurt, iffeɣ ɣires, dat ad t‑yaweḍ, illa ittini‑as‑d kra, maka, ur t‑yujji yigdi s tazut ad issfeld, yusi iẓṛa, inbbeh ɣifes, irwel awarn i taddart ar d ittzu, yini‑as i urgaz‑enn:

# A Mimun u Sɛid a inn, a rna-d ɣer dat !

Iṛẓem Mimun i yiẓṛa nna ittasi deg ufus, irar‑as d:

Iwa azul, mayd teɛnid !

Teɛnud lxir, adef ɣer jaj ad neg atay.

Kecmen ɣer tneṣṛiyt, qqimen ar ttmeslayen, ussan‑a n Ktubeṛ, idrus mani ttafen awnul i wawal, takrza n yigran ɣef yidis‑a alqaḍ n usengar ɣef idis‑enn, azemmur yiwi‑d abrid, tutf‑it‑id tbexni, idrus wayenn iɣaman i unfaḍ, uglen midden si teqdudin g wussan‑ddɣ, ur sɛin akud i ukmaz, awal inezzɣ‑d awal, wa yuli wa iḍṛa, ta tiwel tenn tellf, ur iǧǧi ṛebbi mani ɣer ur iwiḍn, drus kan, ha lal n uxam tessers‑asen‑d atay d yiwen umeḍli n uɣrum, tella‑as talussi g tuẓẓumt, ssentin tetten, ha igdi ar diɣ isetten, din din, inna‑as d yiwis axatar: A baba, inna-ak Xali Ɛli u Iccu, wec-as d tagersa.

Ixemmem imikk, yini‑as: Eddu, ha tt enn nnig umnar, g unwal, ssufeɣ-as-tt.

Teqqur‑as a Mimun u Sɛid tuga g yimi, ur yufi ma ɣa yini, am wenn as‑ibbyen iles, cwi ibedd, ur as‑iggi lḥal qaɛ ula is ad ilmeẓ ayelli as‑illan deg yimi, yini‑as: A Leḥsen ! a wa hann tagersa a iyi-d-yiwin.

Ixzer ɣers Leḥsen, uca iḍeṣ, irar‑as: A wa wenn di illa unezgum n tkerza, ur da iṛeẓẓ ifadden, iwet aɣejdim.

Bu umekli ičč-t, bu tgersa yiwi-tt

Yusef AWRIR

30 San: kan, ukan, helli

31 Walit, ẓṛat

Tasɣunt ASELMAD uṭṭun wis 8. Yennayer 2021
# Sɣur Fahim Mesɛudden

Urar‑agi yebna s talɣa n tseddarin, yal mi ara d‑nṣubb taseddart ad nernu asekil akken ad naf awal ɣezzifen ɣef wawal‑nni yellan nnig‑s. Isekilen imezwura ur ttbeddilen ara.

Tasɣunt ASELMAD uṭṭun wis 8. Yennayer 2021
# 2‑ Semmed tisebḍuyen s yisekkilen yeddan d tugna.

N

S

R

B

Tasɣunt ASELMAD uṭṭun wis 8. Yennayer 2021
# CC 5 XUZ DNUKD

# Sɣur Fahim Misaɛudden

# AMCIC-IW

1. Γur‑neɣ yiwen n umcic
- AMCIC -IW
- Ur yettazzal ur yettɣawal
- Ur yeččeqlal
- Yezga yeṭṭes
- Ur ixebbec ur yettkerric
- Minuc ay s nessawal
- Ur yettazal
- Iḥemmel iḍes
2. Mi yesla i uskerwec
- Ad yettcexxir ur yettagad
- Ad yettḥekkir
- Ad iqarreb
- Ad ibedd ad yetturrec
- Yeḥrec yeɣleb aṣeggad
- Ad yettcexxir
- Mara ijelleb.
3. iḥemmel ad yurar atas
- Mi d‑yeɣli yiḍ ad yeṭṭes
- S tqejjirt‑is
- Di texxamt‑iw
- Mi tid ṭṭfeɣ deg wammas
- Ad yezzi ad yekmumes
- Ad yeldi imis
- Γef yiḍarren‑iw

# A yemma ḥareɣ

1. Ayemma hareɣ hareɣ
- Hareɣ ad εelqeɣ aqrab‑iw
- S aɣerbaz ad ruḥeɣ
- Ad mlileɣ aselmad‑iw
- Ad mlileɣ imdukal
- Yid‑sen ad qqareɣ
- Yid‑sen ad urareɣ
- Gar‑neɣ ad nemyaḥmal
2. A yemma ḥareɣ ḥareɣ
- Ḥareɣ ad kecmeɣ s aɣerbaz
- Ḥareɣ ḥareɣ ad lemdeɣ
- Bɣiɣ ad d‑awiɣ araz
- Ad lemdeɣ iskilen
- Ad issineɣ ad ḥesbeɣ
- Ad issineɣ ad d ɣreɣ
- I yuran deg yidlisen

Tasɣunt ASELMAD uṭṭun wis 8. Yennayer 2021
# Asmuḥyet n Tala uMaziɣ

# Aɛudiw d uɣyul

Yiwen urgaz yesɛa aɛudiw d uɣyul. Yiwwas llan merra deg ubrid, aɣyul yenna i uɛudiw : « Rfed aḥric seg tezdemt-inu, ma tebɣiḍ ad ddreɣ. ». Aɛudiw yerra iman-is d aɛeẓẓug. Cwiṭ akka yeɣli uɣyul-nni seg ɛeggu, yemmut. Dɣa argaz-nni iɛebba kullec ɣef uɛudiw yerna ula d aglim n uɣyul. Aɛudiw yerra-d nnehta, yenna-yas « Annaɣ i yi-iga rray-iw ! Imi ugiɣ ad refdeɣ taɛkemt fessusen, atan tura ɛebbaɣ kullec rniɣ ula d aglim. ».

# Lemmer bedden imeqranen ɣer tama n wid meẓẓiyen tili ddren merra deg lehna d talwit.

# Aqjun yeṭṭfen tacriḥt n uksum

Aqjun yeṭṭfen tacriḥt n uksum yella izegger asif. Iwala tili-ines deg waman, iɣil d aqjun-nniḍen i iṭṭfen tacriḥt n uksum yugaren tinna-ines. Dɣa, iserreḥ i tecriḥt-nni-ines, ijelleb iwakken ad d- yekkes tinna n umeddakkel-is. Ur yeṭṭif ula d yiwet imi tameqqrant ur telli ara s tidet, tamecṭuḥt yewwi-tt wasif.

Akka, win yebɣan ad yawi ayla n medden, ad isruḥ ula d ayla-s.

# Tasedda d ubareɣ

Yiwen ubareɣ yella yettɛayar yiwet n tsedda imi tettarew kan yiwen. Tasedda teḍsa-d deg udem-is, terra-yas-d : « D tidet, yiwen kan maca d izem ! ».

Ur ḍlimen ara leqbayel imi qqaren deg yinzi : « Takemmict n tzizwa tif aqecwal n yizan ».

# Ibuqalen

Sin n yibuqalen, yiwen n talaɣt wayeḍ n wuzzal, yewwi-ten wasif. Abuqal n talaɣt yenna i ubuqal n wuzzal : « Ttxil-k ɛum mbaɛid fell-i mačci rrif-i ; acku ma tennuleḍ-iyi-d, ad bḍuɣ d iceqfan. ».

Tudert n ugellil tuɛer ma yesɛa amerkanti ur irewwun ara d lǧar-is.

# Abeḥri d yiṭij

Abeḥri d yiṭij ttemɛebbaren. Yiwen yenna i wayeḍ win ara yekksen iselsa-ines i umessikel-ihin yugar wayeḍ. D abeḥri i ibdan, iṣuḍ-d s teqseḥ. Imi argaz-nni izeyyer iselsa-ines ɣef tfeka-s, abeḥri yerna deg teqseḥ. Mi iwala argaz-nni yerna aselsu wis sin seg usemmiḍ, abeḥri yeǧǧa abrid i yiṭij. Di tazwara, yebda-d kan s cwiṭ n lḥamu. Mi iwala argaz-nni yekkes aselsu-nni wis sin yerna deg teqseḥ. Dɣa, argaz-nni ur nezmir ara ad yesber i uzɣal, yekkes merra iselsa-ines, iruḥ ad icucef deg wasif.

Taqsidt-a tettbeggin-d belli aɛekkaz werǧin ad imel abrid i wallaɣ.

Sɣur Juba TALA i d-yesquccḍen ɣer Esope

Tala uMaziɣ - adrar-inu.blogspot.com

Tasɣunt ASELMAD uṭṭun wis 8. Yennayer 2021
# inkizfin I MVIVM

Deg taggayt-agi ad tafem iḍrisen n yimesfukel, ama d imesfukel bu yiwet n turda neɣ imesfukel bu snat n turdiwin …

Tasɣunt ASELMAD uṭṭun wis 8. Yennayer 2021
Deg yiseggasen‑agi ineggura, nezmer ad nini belli taɣuri tuɣal txuṣ maḍi, yerna tannumi ɣef leqraya n yidlisen d abaɣur ameqqran; maca aṭas ur as‑yefkan ara azal. Imi tennerna tetiknulujit imdanen merra s tilifun d antirnat, dayen i ten‑yerran ɣeflen fell‑as.

Di tazwara, taɣuri d addal i wallaɣ: amek i nezmer ad nḥareb ɣef tdawsa nneɣ s waddal; inezmer ad nḥareb ɣef wallaɣ nneɣ yis‑s, imi win yeqqaren amzun yesseḥbaber iman‑is ɣef isekna n tewser ɣer zdat am: Taleɣcit deg unecfu d wuguren deg twuriwin n wallaɣ. Rnu ɣer waya taɣuri n yiḍ tettawi‑d iḍes i yimeɣri war atqelleq, ladɣa wid umi ittiwɛir ad ten‑id‑yas. Xerṣum mraw n tesdatin seddaw n tafat taxfifant kan; tettεawan amdan ad yesgunfu.

Syin akin, amawal n umdan ad yuɣal d amesbaɣur ama d awalen, tinfaliyin ama d iremma ... yezmer ad yesfaydi deg tudert‑is yis‑sen, neɣ deg uxeddim‑is. Dayen i ara as‑id‑imudden taflest tameqqrant i yiman‑is, d tezmert ussileɣ n ufecku n waṭas n tutlayin am: Tafransist, tanglizit d teɛrabt... Akk aya, dayen ara yeǧǧen anelmad ad ixdem akatay‑is akken iwata ad yili igerrez, bla tuccḍiwin n tira, neɣ ayen yerzan taseftit d usemres n tenfaliyin i ṣeḥḥan deg wadeg‑nsent. Akka ad nissin tutlayt nneɣ yerna ad tuɣal teǧhed.

Bla ma nettu dakken taɣuri d aremmud adelsan, s wazal ara yerren imdanen ttemεacaren way gar‑asen, i d‑yettawin tamusni tamaynut amedya: Asegzi ɣef ddunit d wamek ttεicint tsutiwin nniḍen; ama d ayen yeεnan idles‑nsen neɣ ddin‑nsen ... dayen ara yessuffɣen amdan di ṭṭiq neɣ deg uguren i yesεa di tnefsit‑is, ad yefteḥ ɣer ddunit ad iẓer d akken ulac lxilaf ger yimdanen. Akken i d‑tenna ¨SIMUN BUBWART¨: «taɣuri d tasarut i aɣ‑d‑itteldin amaḍal».

Taɣuri, d amsakay n rruḥ d wul, d lferḥ i yiḥulfan. Γef waya tlaq mliḥ tebɣest d tekci n ufud i uḥareb ɣef tigawt‑a, imi d tadawsa n usnerni ur ilaq ara ad tunegzem. Awufan ad yili useḥbiber fell‑as iwakken ad tt‑id‑afent tsutiwin nniḍen d tannumi icebhen di tudert‑nsen, yerna ad tili d abrid ara iḥarben ɣef usnerni n tmeti.

Siǧillali Naziha

Tasɣunt ASELMAD uṭṭun wis 8. Yennayer 2021
# Awalnuten di tutlayt tamaziɣt?

Yal tutlayt deg umaḍal iwakken ad tidir yessefk ad tili ɣef yiles n wid i tt‑ittmeslayen yal ass, Ilaq ad teddu d wakud, imi tutlayt simal ittbeddil lweqt tettbeddil yid‑s. Tutlayt n wass‑a temgarad ɣef tin n yiḍelli, akken ara temgarad ɣef tin uzekka.

Ula d tutlayt tamaziɣt iwakken ad tidir isefk ad teddu d tallit. Mi ara d‑nemmeslay ɣef tmaziɣt n wass‑a ad nwali llan wawalen ittruḥun, ur ten‑ssexdamen ara medden, llan wiyed rennun‑d, keččmen‑d ɣer tutlayt;d wi iwumi neqqar “awalnuten” neɣ “awalen imaynuten”.

Ihi, ayɣer tutlayt tamaziɣt teḥwaǧ iwalnuten?

Di tazwara, si tmunnent n Lezzayer d asawen, tutlayt tamaziɣt tuɣ abrid nniḍen, tenfel‑d seg urebbi n timawt ɣer win n tira, d ayen i yeǧǧan tussna‑a tebda tettnerni, teṭṭef amḍiq s wazal‑is. Afares amezwaru i deg d‑banen wawalen imaynuten “Tajerrumt n tmaziɣt tatrart –tantala taqbaylit” i d‑yessuffeɣ Lmulud At Mɛemmer deg useggas n 1970, d “umawal n tmaziɣt tatrart”, deg‑sen i d‑banen aṭas n wawalnuten seld anadi i yexdem ugraw n yimussnawen, iswi‑nsen “d aselmed n tmaziɣt s tutlayt tamaziɣt”, d usizdeg n tutlayt‑a seg wawalen ireṭṭalen ledɣa tutlayt taɛrabt d tefransist.

Tin ɣur‑s, Di tallit‑a uggten yirmad d tigawin i d‑yellan, tikliwin deg yiberdan (di temnaḍt n Leqbayel d tmurt n Lezzayer), inejmuɛen n yigduden, timsirin n uselmed n tmaziɣt di temnaḍt n Leqbayel d temdint n Lezzayer ta deffir ta.. Iswi‑nsen d asuddes n ugezdu i uselmed n tmaziɣt d unadi deg unnar‑a ama di temnaḍt n Tizi‑Uzzu neɣ di Lezzayer tamanaɣt, Ɣer taggara sawḍen ad llin agezdu n tutlayt d yidles amaziɣ di Tizi‑Uzzu deg useggas n 1990, aseggas kan di Bgayet 1991, syin di Tubiret 2007, ɣef waya tamazight teḥwaǧ amawal atrar iwakken ad yeddu uselmed‑is akken iwata war uguren.

Rnu ɣef waya, seg useggas n 1990 d asawen yessefk ɣef yimaziɣen ad seddun tutlayt nsen s wudem ussnan mačči s wudem n wafrayen, imi assar ussnan yettili‑d mi ara d‑yaf umdan iman‑is sdat n taɣulin n tussna anda amdan yessefk fell‑as ad d‑yaf awalen ilaqen neɣ tanfalit yeddan d tussna‑a. Anecta yeǧǧa imussnawen xeddmen i wakken ad d‑afen tifrat, xas akken tamsalt ur teshil ara, dɣa ad nwali tussniwin akk i yellan deg umaḍal, ama d tid i cudden ɣer tmussniwin tussnanin seg‑sent (tusnakt, tujjya... ) ama d Tasɣunt ASELMAD uṭṭun wis 8. Yennayer 2021
tid i cudden ɣer tsekla am d tamedyazt ama d iḍrisen. Tussniwin‑a ur d‑llint ara kan akka maḥsub yal yiwet seg‑sent tesɛa amusnaw neɣ imusnawen i iqeddcen fell‑as, rnu ɣer waya yal yiwet seg‑sent tesɛa timental i tt‑yeǧǧan ad d‑tili neɣ i yeǧǧan imusnawen‑a ad nadin, wa ad d‑mmeslayen fell‑asent. Md: Amawal n tusnekt n Mḥend Saɛdi, i d‑ssuffɣent tezrigin n ,Asegzawal ameẓẓyan n tsekla, Muḥend Akli Ṣalḥi, Amawal n tsenselkimt n Samya Saɛd Buzerfan, Amawal n tesniselt n berkay.

Ula deg unnar n tmedyazt, yessefk ad d‑yili usnerni n umawal s tudfa n wawalen atraren, dɣa ad naf amedyaz Ben Muḥemmed d amezwaru i d‑yeskecmen awalen imaynuten deg yisefra‑s i yecna Yidir di tesfifin‑is timezwura. Ur nzeggel ara tasuɣelt, Kateb Yasin ula d netta isedda‑d kra n wawalen atraren di tsuɣelt i d‑yexdem i tecqufin n umezgun.

Ɣer taggara, Awalen imaynuten turez‑iten tutlayt n wass‑a, imi tutlayt terfed‑itt tallit i wakken ad teddu di yal taɣult di tudert n yal ass, ɣes ma yella‑d uselmed n tmaziɣt zik yebna ɣef tɣuri n kra n yiḍrisen d uglam n tefyar s ubrid n tjerrumt tqdimt, maca si 2003 ɣer da imussnawen ɛawden tamuɣli ɣef wamek ara yeddu uselmed n tutlayt‑a.

Ihi; nezmer ad d‑nini tutlayt tamaziɣt tedder acḥal d leqrun di timawit, maca yusa‑d wass ideg tutlayt‑a terfed‑itt tira. Aṭas n yimussnawen xedmen ssawḍen ad d‑snulfun kra n wawalen urǧin llan di tutlayt‑a, ɣef waya yessefk usnulfu n wawalen ledɣa di taɣulin icudden ɣer tussna iwakken ad yeddun uselmed n tmaziǧt s tmaziɣt.

Saɛdi Zuhra.

Tasɣunt ASELMAD uṭṭun wis 8. Yennayer 2021
# Tikli ɣef uḍar d yiwen n waddal isehlen maḍi

imi yezmer umdan ad t‑yexdem di lweqt yebɣa neɣ deg umekkan yebɣa, akken daɣen yezmer ad t‑yexdem yal yiwen deg‑nneɣ ama d agrud, d ilemzi, neɣ d amɣar. Ihi iwumi telha tikli ɣef uḍar ?

Di tazwara, tikli ɣef uḍar ɣur‑s aṭas n yibaɣuren i tezmert n umdan, imi win ileḥḥun azal n yiwet n tamert i wass ur yettaḍen ara aṭṭan n wul.

Di tis snat, tikli n uḍar tseqɛad tikli n yidamen di tfekka n umdan.

Syin akkin, tikli ɣef uḍar tesrusuy allaɣ n bnadem, imi win ixeddmen addal‑agi yezga yers lmux‑is ittafqaɛ ara.

Ɣer taggara, tikli ɣef uḍar tsefsay tadunt di tfekka n umdan, ɣef way‑agi amdan ileḥḥun aṭas ur ittqewway ara.

Ɣaf way‑agi i telha tikli ɣef uḍar imi tesɛa aṭas n yibaɣuren i d‑igellun s lfayda i tezmert n umdan. Akken qqaren tazmert yelhan d nettat i d agerruj n ddunit.

Sidhum Kusayla

Tasɣunt ASELMAD uṭṭun wis 8. Yennayer 2021
Timetti tamaziɣt, am tmettiyin n umaḍal akkit, semrasen deg yinawen‑nsen awalen d tenfaliyin n lmeɛna d lehdaqa, am azul ar tufat, ǧǧiɣ‑ak talwit, s tezmert n yimekli inek … awalen‑a, ggaren assaɣen gar yimdanen, sentimen tadukli yerna mmalen‑d tafesna n tɣerma uɣur tessaweḍ tmetti‑nni aladɣa, d talsa s umata.

Gar wawalen‑a, yella wawal « azul » yellan d amaynut ɣer yigduden imaziɣen, taggara‑ay kan i d‑yekcem ɣer yidles‑nneɣ. Yeṭṭuqqet / icaḍ wawal fell‑as, iseggasen‑a ineggura.

Aṭas i yesteqsayen ɣef unamek‑is? aẓar‑is, ansi d‑yekka? Melmi i t‑qqaren? Azul, d awal n wadaf ɣer yinaw usrid neɣ arusrid. Yes‑s ibeddun medden tameslayt, qqaren‑t mi ara mlilen d yiwen i ssnen neɣ ɣas ulamma ur t‑ssinen. Imezwura‑nneɣ, qqaren‑d timucuha sdeffir n yimensi. Send ad tt‑id‑yales, izewwir‑d s « amacahu », ayɣer? I wakken ad d‑yejbed lwelha n yiɛeggalen n twacult, xersum arrac ad d‑fken tameẓẓuɣt, ad tt‑gzun.

Ad iruḥ yiwen ɣer taddart ur yessin, yaweḍ gar sin n yiberdan, yehsel anwa i d win yettawin ɣer taddart‑nni, ilaq ad isteqsi ḥedd. Ur telli ara d lehdaqa ad as‑yini: « Mel‑iyi‑d abrid yettawin ɣer Tbuɛmucin! ». Yuwi‑d ad as‑yini azul send ad t‑yesteqsi; ilaq ad as‑t‑yini s uzmummeg. I wakken yiwen ad yaweḍ ɣer yiswi‑s, i wakken yiwen ad d‑yeqḍu ccɣel‑is, ilaq awal lɛali.

Ihi, azul, d awal lɛali s‑i nleddi inaw‑nneɣ d win ukkud nettmeslay srid, udem ɣer wudem, neɣ deg yinaw arusrid, am yineɣmisen deg tilizri neɣ deg umaṭṭaf n radyu, neɣ d izen iraw, d tabrat, d amedya. Neqqar‑it, tanezzayt, deg uzal neɣ tameddit.

Aṭas i ttwaliɣ di facebook ttarun‑d ɣef uẓar n wawal‑a « azul ». Qqaren‑d d awal uddis yekka‑d seg temlilit n sin n wawalen (aẓ+ul), fkan‑as asnamek n « Aẓ ɣer wul! » Aṭas i wumi yeɛjeb usnamak‑a, qqaren‑d tecbeḥ tenfalit‑a « aẓ‑d ɣer wul! »

Ɣas yecbeḥ usnamek i as‑gan, nekki yessusef‑itt‑id wallaɣ‑iw, yugi uqerruy‑iw ad yeqbel tamuɣli‑agi. Acuɣer? 1ut, targalt "z" deg « azul », ur telli d tufayt; limer d tidet d « ẓ » tili nsusruy‑d « aẓul » mačči azul. Tis snat amyag aẓ inumek qerreb, wehd‑s kan war tazelɣa n tnila « d », ur tban tigawt ɣer wul n win yettmeslayen i terra; deg wawal azul, ulac deg‑s tazelɣa n tnila « d ». Ma tigawt akkin i terra, am wakken ara as‑tinid i yiwen: « Az akkin », tafyirt « aẓ ɣer wul » ur tesɛi ara anamek.

Tis 2, amer d tidet anamek‑is qerreb‑d ɣer wul‑iw, ad negzu da, amzun akken d yiwen i yettgabaren taqcict akken ad t‑teɛceq. Netta, awal‑a teqqar‑it teqcict akken i t‑yeqqar uqcic. Sxedmet allaɣen‑nwen ciṭuh, ma deg yidles‑nneɣ d leɛwayed‑nneɣ, tezmer ad tini tlemẓit i yilemẓi "Qerreb‑d ɣer wul‑iw" neɣ ulama ad as‑tini "ḥemmleɣ‑k sdat n medden? D awezɣi!

Tasɣunt ASELMAD uṭṭun wis 8. Yennayer 2021
Di tilawt, awal‑a azul, yekka‑d seg yisem "ahel" n tmahaqt/tamaceɣt, anamek‑is ass neɣ azal. Imucaɣ qqaren ahul /tahult i d‑yekkan seg ahel, anamek‑is am wakken qqaren s taɛrabt "طاب نهارك" neɣ "Ad yelhu wass‑ik". Imi Imaziɣen n ugafa mmgaraden deg ususru n kra n yimesla, akka am "h" i susruyen. Imucaɣ s waṭas deg wadeg n "z", imnuda imeɣnasen n tmaziɣt deg yiseggasen n 1970, uwin‑d awal‑a, beddlen‑as "h"‑nni s "z", fkan‑as talɣa "azul".

Ula deg tmurt n Sinigal, Imaziɣen n Zenaga qqaren awal‑a azul s unamek "asrad neɣ talwit". Mi ara yemlil yiwen d wayed ad as‑yessirem ad yili wass‑is d asrad neɣ ad t‑isɛeddi deg talwit.

Sdat n unessig‑a i d‑yekkan seg wid ur nferrez timsal, fursen tagnit yicenga n tmaziɣt iwakken ad zḍen tineḍruyin tisugnanin i usaru i d‑urwent tismin‑nsen, win i umi fkan azwel « Tikerkest tamaziɣt.

Llan kra n yiqijɛen, d imeɛfan, ttesṭaden deg umejriw; qqaren‑d dakken awal‑a azul yekka‑d seg wawal n taɛrabt « ahla » أهال i rran Yimuhaɣ ahul, syin Mulud Mɛemri ibeddel‑it, yuɣal azul. Wigi, nessen‑iten, tessnem‑ten, neẓra d tismin i ten‑isderɣlen, ɣunzan Imaziɣen, ɣunzan idles‑nneɣ, ur zmiren ara akk ad slen i wawal‑agi amaziɣ; kan akka i ttrajun ad yecceḍ yiwen i wakken ad d‑ssufɣen tisuqas‑nsen iwakken ad gren ccekk, ɣef tumast‑nneɣ d yidles‑nneɣ, deg wallaɣen n Yimaziɣen iɛerbawalen yebɣan ad uɣalen ɣer tnaslit‑nsen.

Ihi, taggrayt n wawal d ta, awal‑a azul yennulfa‑d deg tazwara n yiseggasen n 70, sumren‑t‑id yimassanen d yimeɣnasen n tutlayt tamaziɣt, yuzzel deg yilsawen, qeblen‑t Yimaziɣen, ula d Yimucaɣ, ass‑a, qqaren azul Ur yezmir ara yiwen ad d‑yekker deg 2020, ad as‑yefk asnimek ixulfen ɣef usnimek n wid i t‑id‑yesnulfan.

Ma Leqbayel di facebook, segzayen‑d awal‑a s tenfalit « Aẓ‑d ɣer wul » iwakken ad dhun, ad nnecraḥen, ulac fell‑as. Ur nuksan ara ad ilin yilemẓiyen d telmeẓyin‑nneɣ rumuntik! Ma yella d aselmad n tmaziɣt, ur d‑yuwi ara ad iselmad i yinelmaden tikerkas. Win ur nelkin ara deg unamek n tɣawsa, ad inadi; ur yeggar ara iman‑is deg teḥsilt.

Madani Afia

Asnimek: interprétation

Iqijɛen: minables

Tasɣunt ASELMAD uṭṭun wis 8. Yennayer 2021
Uraren n tbidyutin am PUBG, Free Fire, Among Us, Ludu… d uraren i tturaren waṭas n yimdanen; imeẓẓyanen, imeqqranen abeɛda deg wussan‑a n ukman. Aṭas i d‑yeqqaren belli uraren‑a lhan aṭas i usɛeddi n lweqt, maca daɣ aṭas i d‑yeqqaren belli uraren‑a ur lhin ara i tezmart.

Deg wudem amezwaru, uraren n tbidyutin ḥemmlen‑ten waṭas n yimdanen almi i asen‑uɣalen am lehyuf acku dinna kan i sɛeddayen lwaqt‑nsen.

Tamezwarut, deg wussan‑a anda aṭṭan n kuṛuna yezmer ad d‑yawi lada ama i yimdanen neɣ i twaculin‑nsen, leqhawi d tjemmuyaɛ megdulit, imdanen  ufan‑d anda ara sɛeddin lewqat‑nsen mebɛid ɣef waṭṭan‑a.

Tis snat, deg wuraren‑a i yezmer yiwen ad d‑yissin imdanen ijdiden i izemren ad uɣalen d imdukal n tidet ar sdat.

Tis kraḍt, deg wuraren‑a i yezmer yiwen ad d‑yelmed titiknikin n lgirra d yismawen n leslaḥ, d tɣara‑nsen…

Maca deg wudem niḍen aṭas i yettagin i warraw‑nsen ad uraren uraren‑a; ttekksen‑asen tilifuyat‑nsen.

Si tama acku aṭas i d‑yettawin udem n ssbaḥ nutni ad tturaren uraren‑a, sakkin ass‑nsen yuɣal d iḍ, iḍ‑nsen yuɣal d ass.

Si tama niḍen, ɛyan ǧǧan lecɣal‑nsen llethan d wurar, yezmer ad d‑teḍru ddana deg uxxam ur d‑yettawi ara s lexbar abeɛda ma yerra akitman ɣef yimeẓẓuɣen‑is.

Rnu ar waya, aṭas i yettaṭṭafen ama d aṭṭan n wallen neɣ d tteqlaq, d ɛeyyu n wallaɣ ɣef demma n usɛeddi n waṭas n wakud deg wurar, anda ara naf win yetturaren uraren‑a icennif aṭas, txesser ṭṭbiɛa‑s ɣef kra ur yelli.

Nekk iban‑iyi‑d belli uraren‑a lhan meɛna ilaq yiwen ad yissin ad ten‑yessexdem, ad asen‑yefk kan kra n wakud.

Tafrara AT WEJQUQ

Tasɣunt ASELMAD uṭṭun wis 8. Yennayer 2021
# Tasuqilt d ayen yettuḥwaǧ umdan seg zik n zik.

Deg yiseggasen iɛeddan sexdamen‑tt kan i tsuqilt n lekwaɣeḍ neɣ n yisura d tebratin. tisuqilin‑a d imdanen i tent‑ixeddmen; ama d wid yessnen tutlayin neɣ d imdanen yeɣran tasensuqilt deg tesdawit. Tineggura‑ya nnulfan‑d yisezɣanen d wasnasen n usuqel am Google traduction. Aṭas n yimdanen i yessexdamen asnas‑a i usuqel n yimagraden d wayen niḍen.

Deg wudem amezwaru, tasuqilt s net d ttawil i sexdamen waṭas n medden. Tamezwarut, acku yeshel i usexdem, ad ttaruḍ neɣ ad tkupyiḍ aḍris i ak‑ihwan s tutlayt tebɣiḍ ɣer google traduction, deg kra kan n tasinin ad d‑yuɣal ɣer tutlayt i tebɣiḍ.

Tis snat, ttawil‑a n usuqel mačči kan d tasuqilt n wawalen i ixeddem maca tzemreḍ ad d‑tsuqleḍ yes‑s ama d iḍrisen, imagraden, tiwlafin neɣ leṣwat udyu.

Tis kraḍet asexdem‑is yeshel yerna ur yettuḥwaǧ ara tadrimt meqqren akken ad d‑tsuqleḍ kan iccer n lkaɣeḍ ɣer wabɛaḍ yessnen tasuqilt akken iwata.

Deg wudem niḍen aṭas n yimdanen i yettruḥun ar yimsuqlen unṣiben akken ad d‑suqlen ayen uḥwaǧen xas akka aṭas i ttxelliṣen; Si tama, acku tasuqilt n google tikwal ur tesɛi ara akk lmeɛna, acku tsuqul‑d awal s wawal am wakken deg usegzawal i d‑tettqellibeḍ awalen‑nni ad ten‑id‑tesnetḍeḍ ad d‑yeffeɣ uḍris.

Si tama niḍen, tasuqilt s google yezmer ad tɛeṭṭel neɣ ur tettili ara yakk ma yella ur tesɛiḍ ara tuqqna iǧehden neɣ ma truḥ‑ak.

Mačči kan d aya, tin i tent‑yugaren akk, yezmer google ad k‑yesseɣleḍ deg unamek n tefyar, ad tfehmeḍ anemgal n wayen yettwarun deg uḍris anaṣli.

Rnu ar waya, llant kra n tutlayin ur tent‑id‑yessuqul ara Google, am tutlayin tiqdimin neɣ tid ur nesɛi ara ddula‑nsent.

ɣer taggara, nekk iban‑iyi‑d belli tasuqilt s google traduction d ayen i yezmer yiwen ad issexdem melmi tt‑yuḥwaǧ abeɛda ma yettɣawal maca ilaq ur yettkil ara fell‑as 100% acku yezmer ad k‑yesseɛleḍ deg unamek n uḍris anaṣli.

Tafrara AT WEJQUQ.

Tasɣunt ASELMAD uṭṭun wis 8. Yennayer 2021
# Assirem i tudert

Agrud d azamul n nniya d lferḥ d ijeǧǧig n tefsut d ixulaf iwumi tlaq tudert. Ɣef waya isuḍaf d yizerfan igraɣlanen ttḥaraben ɣef yixulaf n tudert. Xas ma tikwal tilawt temmal‑d udem nniḍen imi agrud yella anda tettawakkes ‑as temẓi‑is, ur d‑yettidir ara targit‑nni n temẓi d tiẓeḍt ‑ines anceta nettwali‑t deg tudert n yal ass.

Agrud d axalaf yuklal tudert, yettidir izerfan‑is degmi ara as‑d‑ldint wallen, ula d ass deg tfada rran‑as‑t d tajmilt yal amenzu deg yulyu ad ferḥen akk izenqan d tzeɣwa.

Tamezwarut, imawlan ad as gen aḥric di tudert, ad nnaɣen d tudert alma yuɣal d argaz, am ufrux daxel n llɛec, ad yečč, ad yels, ad iḥewwes, ad yurar …

Tis snat, yesɛa azref ad yidir deg tdawsa yelḥa ɣef waya agrud segmi ara iwali tafat, ad as‑heggin tafekka i yal aṭṭan neɣ anfafad, ad‑t‑qabel amedya acraḍ deg wayyur amenzu almi 16 n yiseggasen.

Deg taggara agrud ila azref ad ilmed imi taɣuri d tafat n ddunit imawlan nutni i d aɣerbaz amenzu syin ad as‑gen afud i yisurrifen imezwura ɣer ulmud, acku ẓran azal‑is i yimmal, ula d isuḍaf d yizerfan ttḥraben ɣef uzref‑agi aya‑agi nettwli‑t deg tmurt n Lezzayer, agrud yesɛa azref i ulmad seg 5 n yissagasen d asawen ulac anwa ara as‑t‑yekksen.

Xas ma tidukliwin tigraɣlanin d isuḍaf ssawalen ɣef uḥader n ugrud maca deg wattas n waddaden d tebrek kan ɣef temlel acku igerdan yella wanda ur ttidiren ara izerfan nsen, tettwacelqef temẓi nsen tuɣal‑asen d ilili.

Si tama, ad naf imawlan i ixeddmen takriḍt ɣef tfekka neɣ tnefsit n ugrud: mazal agrud yettwat alma qqiment‑d ccwami ɣef tfekka‑s anecta yesswaɣay tanefsit‑is, llan imawlan daɣen lebɣi n warraw ttaran‑t deg rrif anecta yettaǧa agrud ur yettidir ara ayen yebɣa ilaq ad yeffeɣ dayen bɣan, ad yini ayen bɣan …

Deg tama nniḍen, asexdem n yigerdan am aklan, tugniwin yettḥazan ul mi ara nettwali agrud d aleqqaq yettɛebbi neɣ yesnuzuy tiɣawsiwin deg yiberdan lḥif deg uxxam ad yernu lḥif n ubrid wissen akked ara d‑yemlil? Acu ara as‑yeḍrun?

Rnu ɣer waya, tikwal ttekksen‑as tafat i wallen, suffuɣen‑t‑id deg uɣerbaz am akkan ulac acu ara yexdem yis‑s anecta yettara agrud deg ṭṭlam n war tamussni. Melba ma nettu timura anda mazal ṭṭradat (ligirrat), din igerdan mazal ttexnunusen d lxuf d lhif d tugniwin n yidammen n yal ass: ttwanɣan, ttwajraḥen, ggujlen s ufus n wid yettun talsa.

Ayen i d‑nenna drus acku tugniwin n tekriḍt mgal igerdan mzal nettwli‑tent xas ma assirem d lwaǧeb ad yili imi taggara agi aṭas n tukliwin n yisuḍaf i d‑yekkren mgal aya kkaten akken agrud ad yidir di tumert di talwit, targit mazal ad tḍul maca amer ad teffeɣ ɣer wayen yelhan “nekk d agrud isem‑iw leḥnana, d ajeǧǧig n tefsut anwa ara yagin tafsut?

Jeǧǧiga ƐACURI

Tasɣunt ASELMAD uṭṭun wis 8. Yennayer 2021
# Amihi n internet ɣef udlis d wallalen n zik

Asnulfu n ttawil n internet, yewwi‑d yid‑s taneflit d ubaɣur i talsa merra d umdan s timmad‑is. D ttawil yesqerben imdanen, yesdukkel timura, ijmeɛ‑d aktayen d yixemmimen ɣer yiwet n tbewwaḍt, yerra amaḍal zun d taddart.

Anekcum‑ines ɣer tmurt n Lezzayer, yella‑d deg yiseggasen‑nni n 2000 d asawen, ɣas ma tuɣ‑it yettwaseqdac deg tdebliwin n uwanek uqbel, maca s wudem azayez, armi d iseggasen‑a ineggura i yuget s waṭas. Uɣalen Yizzayriyen ur zmiren ar ad xḍun i l’internet, yes‑s i gganen, yes‑s i ttnekaren. D ttawilat n uzeṭṭa inmetti neɣ d wiyaḍ, drus maḍi n Uzzayri ur nettadef ara ɣer internet. Tineggura‑a yuɣal‑asen d amwanes n yal ass, d ameddakel yelhan, d ttawil n usedhu, n leqraya, n lxedma d taywal.

Maca, seg tama‑nniḍen, yessenqes timliliyin gar yimdanen, yessebɛed tiwaculin gar‑asent. Ula deg wussan n leɛwacer, ttaznen yimdanen gar‑asen iznan n facebook, war ma mwalan, ɣas myeqraben. Yesseqreb imdanen seg tmurt ɣer tayeḍ ɣas msebɛaden, maca yessebɛed at twacult way gar‑asen ɣas mqaraben.

Tiliẓriyin ur tent‑ttwalin ara yimdanen s waṭas am zik, armi i asen‑tḥettem l’internet ad d‑snulfunt isebtaren deg‑s akken ad tent‑walin s tefses deg uglaway. Iɣmisen neqṣen maḍi, ama deg tnezzut, ama deg tɣuri. Tisutwin ara d‑yekkren, ur ttissinent ara dacu i d tamlilt n uɣmis n lkaɣeḍ di tmetti. Ma nebder‑d adlis, ad naf yeɣba wadeg‑is di tlemmast n tmetti tazzayrit, d imexḍa wid mazal qqaren idlisen, drus‑iten maḍi maḍi wid i ten‑id‑yettaɣen. aṭas seg wid yesɛan timkerḍiyin deg yixxamen‑nsen, uɣalent kan i ccbaḥa segmi i d‑tudef l’internet imnaren‑nsen. Zik, adlis s wazal‑is di tmetti, daxel ufurgu, mi ara yettraju yiwen nnuba‑s deg kra n wadeg, mi ara yeqqim deg uxxam, d adlis kan i ttafen d aḥbib n dima. Ass‑a, tinedlisin qrib ad tent‑yali uɣebbar, anagar kra deg‑sent deg temdinin timeqqranin am Lezzayer, Ɛennaba, Wehran Qsenṭina d tamiwin n tmurt n leqbayel ideg mazal beddent temkerḍiyin acemma ɣef yiḍarren‑nsent, anida‑nniḍen, tuɣal tnedlist d tigemmi i tewwi tatut d asfel.

Amihi n internet, ur yeqqim ara kan deg usenger n wallalen‑a i d‑nebder, maca iqerreb ula ɣer tdawsa n umdan. D amihi ɣef yiẓri‑ines, acku yessenqas asekkud, akken daɣen i yettarra amdan yetqelliq, ifeqqeɛ s sshala, imi tafat‑nni txeddem deg wallaɣ, tettaǧǧa amdan ur yettrus ara lxaṭer‑is.

Ɣef waya, yewwi‑d ɣef umdan ad yessenqes deg l’internet, ad yessuddes akud‑is, ad yerr azal i wallalen iqburen, acku dima mazal abaɣur‑nsen. Akka allal n internet ad yeqqim s wazal‑is, allalen‑nniḍen ad d‑yuɣal wadeg‑nsen di tmetti, amdan ad d‑yeqqim d netta i irebḥen, acku deg‑sen merra ad yesfaydi.

Khaled Achoui.

Tasɣunt ASELMAD uṭṭun wis 8. Yennayer 2021
Aṭas n wawal i yellan ɣef tmeṭṭut deg tmetti. Iles fell‑as, yezga iteqqes. Leɛyub ma llan deg tmetti, d tameṭṭut i ten‑iseffḍen. Iles ɣezzif, xas d aksum, yeqqur am yicc. D anezgum i as‑d‑rennun i tmeṭṭut mi rran fell‑as arejdal. Tiṭ tremmaq deg tmetti, d lemri n tudert ɣer‑s kan i tsikkid; maca daɣen yella humm u ɣumm! Lbaḍna n tmeṭṭut deg tmetti, werǧin tezger i umnar. Wid yettarun ɣef tmeṭṭut taqbaylit deg tmetti‑ines, war ma gzan tidet yellan, d rrekya iwumi tt‑id‑ksan. Azeṭṭa n tmetti ur tefizen, ṭṭbiɛa n lejdud texḍa‑ten. Ay iles yellan d aksum, d acu i k‑yerran d asennan?

Awal, yessawal; yettnawal. Tidet, tettkebbid, tḥerrez; ur temmal. Ɣef wamek nnan yimusnawen yettwalin timetti, ur tt‑lin. Tameṭṭut ɣer Leqbayel, deffir yexf i tettili, ur tuwi ur terri; d lfayda ɣur‑s ur telli. Argaz, s udeqqem i tt‑yessexdam, ur as‑yeɣri leḥsab ma tenṭer neɣ tennegdam. Temẓi‑s ɣur‑sen, d afares; ttɣelliten seg‑s tazmert mi tella. Mi twan dayen, teɣli tgecrart teɛya; deg terkent i as‑tteggen amkan. Tettun‑tt tella alamma yeḥder‑d uẓekka.

Ay‑agi akk d asekkak, d arejdal i as‑id‑rnan. Aɛerqub n Uqbayli yeṣfa, aẓar‑is seg yemma‑s n ddunit i d‑yeswa. Tameṭṭut ɣur‑s, d taxriḍt n tudert ay tella. Deg‑s tarwa, deg‑s ttrika, d leɛmara n lḥara; tettezzi fell‑as leɛnaya. Rray fell‑as ur ixuḍ, win ifuden seg‑s i d‑yeswa. Teɛna axxam, terna berra; win ixaben ɣur‑s ad d‑yuɣal. D tamrayt, tezḍa axxam d tmetti; d agaraw n lbaḍna ay d isem‑is i lebda.

Deg tejmaɛt, ur tettemqabal d wat tmira; deg uxxam leṣran‑is yella. Yettban‑d lɛezz d ttnefxa ɣef ubernus yeddlen tuyat. Ferrunt timsal deg lbaḍna, ɣur‑sent i yettuɣal ccwer, neẓra; d tisiri akka ay tella. Tasuta yezwaren, deg tmeẓẓuɣt i as‑teɣra; tettaǧǧa‑d ttewṣaya i tsutwin i d‑iteddun. Awal deg yinzi yecfa, mi akken i asen‑yenna: « Tameṭṭut d lsas, argaz d ajgu alemmas. »

SEHAKI – HAMDANE ROSA

Tasɣunt ASELMAD uṭṭun wis 8. Yennayer 2021
Ḥaraga d yiwet n tumant tamettant (tadermant) iḥuzan tuget n yilmeẓyen ladɣa deg iseggasen‑agi ineggura acku tzad mačči d kra, xas akken nettat d amahi ameqqran anda yezmer umdan ad yeǧǧ tarwiḥt‑is ad yernu ula d imawlan‑is imeddukkal‑is d wid i as‑d‑izin mara s lmut n uɣilif.

Ihi d acu akk inezmer neɣ i tezmer ad teg tmental n tedyant‑a neɣ tumant‑a deffir n umdan neɣ i ugdud?

Ḥaraga, dayen yelhan imi d yiwet n temsalt neɣ ttawil s wayes tteffɣen yilmeẓyen seg tmurt‑nsen ɣer tmura tijenṭatin (tibaraniyin) iwakken ad nadin lxedma s wayes ara ad squcḍen aɣrum‑nsen, imi ulac lxedma di tmurt‑nsen, iwakken ad teffeɣ seg‑sen twaɣit‑nni n tuttra d tigellelt‑nni anda yuweḍ umdan ɣer‑s.

Di tazwara, d allal neɣ dettawil akken ad ibeddel abeḥri, daɣen akken ad d iḥelli taleqqimt n uɣrum ama i yiman‑is ama i twacult‑is ancta akk d asayes s tidi‑ines akken ad yeddu yes‑s.

Si tama nniḍen ad yebru i tunḍa‑nni d tuzya deg yiberdan d unekcum deg yir timkečmin (yir iberdan, zedwa‑t ... ). Tin yernan ɣer‑s ad yerfed iman‑is ama s tedrimt ama s wayen nniḍen. Taneggarut, anda yezmer ad yesnerni, ad yessiweḍ awal ɣef yidles d wansayen d leεwayed n tmurt‑is ama s ttawil‑at itraren neɣ s isaragen ... i ugdud ajenṭaḍ aken ad tiseḍmeε yes‑s.

Ḥaraga ad tt‑id‑naf si tama nniḍen d ayen ur nelhi ama i tmurt ama i yiman acku tgellu‑d ala s lexṣara. Di tazwara, tamurt ad teggri d tilemt s yilmeẓyen ad teqqel d tagellilt seg‑sen.

Si tama nniḍen, lmut n dir i umdan akken yegla s yiman‑is netta iruḥ ur d as‑teččur tcekkart‑is, ur yečči ur yeswwi, iruḥ akken d aleqqaq, iruḥ akken d amegur meskin. Tin yernan ɣer‑s, ad d arew i tmurt tawaɣit n lexsas di tedrimt d yiɣalen (ifasen) n lxedma (ixeddamen). Taneggarut, tesseggray‑d imawlan deg yir taswiεt, deg yir tudert nutni ḥarqen teḥreq tassa‑nsen tezlef teknef dayen kan.

Ihi ulayɣer ad isebbel temẓi‑is neɣ tudert‑is s lekmal akken kan ad iruḥ ad yinig daxel n ucabcaq n lluḥ anda akken tεelleq tudert‑is gar lumut d tudert.

Billal Luni.

Tasɣunt ASELMAD uṭṭun wis 8. Yennayer 2021
Ili-k d amxalef...

Ur tezmireḍ ad ttḥettmeḍ i umdan akken ad yefhem acu txeddmeḍ, ṭṭaqa ttwaceklen, ttagaden ma banen‑d xulfen.

Ɣer kra, anadi d tuffɣa seg lqaleb d aḥtiter, ttmenyafen ad ɛanden ; izdeɣ‑iten ukukru werğin i tt‑fran di ṛṛay‑nsen.

Ɣer waṭas, asnulfu d unadi ɣef ujdid d tiselbi, kerhen ayen yellan d taẓuṛi neɣ d tiḥeṛci, ɣunfan ayen i ten‑izeglen.

Af‑d i yiman‑ik abrid, ddu i lebɣi‑ik mebla ndama, ur k‑id‑cliɛ seg wahat d wayen neɣ d wamek, sɛu kan iswiyen.

Eḍfer lğeṛṛa n wayen tḥemleḍ d wayen tebɣiḍ, d akessar neɣ d asawen, s ttawil, maca ilaq ad tezreḍ ayen ik‑ilaqen.

Ur kennu i wuguren n ddunit, ur yelli wayen ara k‑yeḍmen zheṛṛ, kullec yettas‑d s uxeddim, yal wa deg wayen yessen.

Ur ttɣim ara i lebda mebla ma tgiḍ kra, yessefk ad tebduḍ, sel i wul‑ik, di yal tagnit, anda tḥesleḍ d netta ara k‑iselken.

Wiyyaḍ ur tezmir ad sen‑t‑taɛjeb tɣawsa alamma tekfa, akka ttewhamen di kullec ! D ccek d tyita kan imi zewṛen.

Yewɛeṛ‑asen ad k‑fahmen neɣ ad ḥussen yis‑k, ur zṛin tigert, ẓẓay fell‑asen; tmuhun kan, ad s‑tiniḍ tedderɣel tmuɣli‑nsen !

Anef, ur tezmireḍ ara ad sen‑tesfehmeḍ kullec skud kečč mazal‑ik di tigawt ; kemmel, ala ayen tekfiḍ ara k‑yesfeṛḥen.

Ay akka d cbaḥa ! Tezdeg‑inek ak d lɛez‑inek jebbden ulawen, d iḥulfan werğin zmiren ad sen‑ḥussen ; wicqa ma deɣlen !

Imi i d‑tessakayeḍ ṛṛuḥ d kra n wayen i iṛuḥen i wid yegguman ad seṭɛeṛfen yis‑k ; dɣa s tidet‑nsen ad k‑ḥemlen ?

Kan akka, tessewhameḍ , ur k‑fhimen ara, acku d kečč i d amxalef ! Ur sḥissif ara, ḥsu belli qlilit wid i zemren ad k‑ssiweḍen.

Hamza Sahoui

Tasɣunt ASELMAD uṭṭun wis 8. Yennayer 2021
# Illu n Spinoza (Dieu de Spinoza)

Dɣa d tidet Rebbi yettmeslay, ihedder ? Wis ur zriɣ ara, maca ma d sseḥ ha‑t‑an wacu izmer ad d‑yini, ladɣa i wid yettamnen. Ur tẓẓala, ur sgejdir, ur kkat aqerru‑ik(im) ɣer lqaɛa, ayen bɣiɣ ad xedmeḍ, ilaq ad tesfezwiḍ ɣef iɣallen idir tudert. wali, bedd, inig, efk azal i yiman‑ik(im), uwumi cced n uyeddid.

Bɣiɣ ad tezhuḍ, ad tecnuḍ, ad teɣreḍ… Ad tfarseḍ deg wayen ik‑d‑xelqeɣ. Xḍu‑k (kem) i tmezgida, d tɣemmar leǧwamaɛ i terriḍ d axxam –iw. Axam‑iw d idurar, d izuɣar, d isaffen deg‑sen i ttidireɣ, yis‑sen i d‑sefrayeɣ tayri‑iw ɣer tama‑k(m). Ur lliɣ d azaglu ɛebbant tuyat‑ik(im), werǧin hedreɣ s yir awal fell‑ak(am).

Kečč d aseggad(ut), ur ẓriɣ sani ara k‑tawi tuzuft‑ik(im). Ihi, ur ttlumu deg‑I ma shetrifen fell‑ak(am), neɣ ttkelixen yis‑m(k). rran‑k(m) d bwafif. Xḍu‑k(m) i uslebleb n tsurtin, d yeḍrisen ideyaniyen, acku ur zdin aẓar yid‑i.

Ur lliɣ deg yedlisen, anamek‑iw yezdi tafrara, yetteddu deg uɣelluy n yiṭij, neɣ bitt deg tmuɣli n umdakel neɣ tamdakelt, tmuɣli n tmeṭṭut‑ik, n urgaz‑im, n mmi‑k(m) d yelli‑k(m). Ur ttagad, ur tezzem iman‑ik(im), ur reffu, nekk d awezɣi ad ḍurreɣ imdanen i d‑xelqeɣ. D Nekk i d tayri yeṣfan, yeččuren ul‑ik(im) d afrayen, d tilisa, d iḥulfan akk d lebɣi d ccek…

Fkiɣ‑ak(am) aleggam, rriɣ‑ik(kem) d anefray neɣ d tanefrayt n tuder‑ik(im). Amek ara ak‑sḍelmeɣ ma yunef wallaɣ‑ik(im) ɣef wayen ẓẓiɣ deg‑k(m) Ula amek ad sḍelmeɣ tilin‑ik(im), acku d nekk i isuḍen izɣer deg‑k(m). Dɣa d tidet tumneḍ belli tella tmes i deg ara greɣ arraw‑iw yeffɣen i ubrid yerna i lebda?

Anwa ababat (yakuc) izemren ad yexdem tawaɣit yecban, anwa iwumi yefka wul‑is ad ger tasa‑s deg tmes n lebda? Mmer lliɣ s tugna‑agi, ur liɣ la leqder, la azal. Mmer bɣiɣ annuz‑nwen telli ɛemreɣ‑tt s yiqjan, qader iman‑ik(im), ur beqqu ad ak‑xedmen ayen akken ur tebɣḍ i yiman,‑ik(im).

Asirem‑iw, irwala tudert‑ik(im), frut tizza, zdit assaɣ gar‑awen d ugama. Serseɣ deg gar ifassen –ik(im), yal lxir, sbaɛdeɣ fell‑ak(am) ḍḍellam ssekniɣ‑d ɣer‑k(m) tiseḍwa ibaɛden. Sugen‑d times, neɣ lǧennet, kečč d ilelli, d awezɣi ad ak‑iniɣ ma tella tudert seld tamettant, maca bɣiɣ kan ad ak‑weṣṣiɣ, ad kem‑weṣṣiɣ:

Beddel abrid, mačči akka i tezmreḍ ad sbeggneḍ belli tumneḍ, tixer i usugen, d uɛezem warǧin nelli, ur k‑nniɣ amen yes‑i, maca ḥalfu, deg yiman‑ik(im), am akken zedɣeɣ deg‑k(m), ḥalfu yes‑i mi ara tettmeslayeḍ d warraw‑ik(im). Freḥ, zhu, sbeggen‑d tumert(im), ini‑d s ṣsut ad yebeɛzeq ayen triḍ. Tudert‑ik(im) tessefraḥ, fareṣ, ssew seg tala n usirem, mmeɣ ɣef wayen ters tiṭ‑ik(im), ur ttnadi fell‑i deg berra, acku d awezɣi ad iyi‑d‑tafeḍ.

Aqli da, deg ugama, sani wehhant wallen‑ik(im) ad maggrent tamuɣli‑iw.

Tasuqilt: TAYEB LOUNES

Tasɣunt ASELMAD uṭṭun wis 8. Yennayer 2021
# Deg taggayt-agi ad tafem iḍrisen n tceqqufin n umezgun …

Tasɣunt ASELMAD uṭṭun wis 8. Yennayer 2021
# seqquitp umcrtm fYemseriyichad

# Iwudam :

1. Amɣar (Dda Muḥ), ireffu aṭas.
2. Tamɣart (Nna Saɛdiya), d nneyya.
3. Mmi‑s n umɣar (Qasi).
4. Tislit‑is (Werdiya).
5. Sin warrac (Aɣilas, Aksil).
6. Snat tullas (Kahina, Taninna).
7. Tiwelliyin

# Adeg: Deg uxxam

# Akud: Deg tegrest, ass n umenzu n yennayer

# Agzul n tceqquft:

D ass amenzun n yennayer; ɣef tafrara n wass, Dda Muḥ yenhewal, yessak‑id akk iɛeggalen n uxxam, yessseqdec‑iten akk akken ad heggin imensi n yennayer.

Deg tceqquft‑agi, ad d‑nerr tamuɣli d lwelha‑nneɣ ɣer yiwen wansay gar wansayen n Yimaziɣen d umezruy‑ines: wagi d yennayer.

# A. Tafelwit Tamenzut:

*Asayas amenzu 1

Aẓwan n Yidir (Ay alxir-inu) neɣ n Newara (Ad ak-weṣṣiɣ a mmi ɛzizen)

Yekcem‑d Dda Muḥ, yelḥa ɣef telwiḥin, imuqel ɣer ssaɛa‑ines( tamert), yewwet taɛekkazt‑is.

Dda Muḥ :Wa tamɣart! Wa tamɣart!

Nna Saɛdiya, tekcem‑d ɣer telwiḥin akken kan i d‑tekker seg tguni, tafunart‑is teɣli, acebbub‑is yeẓẓuffi.

Nna Saɛdiya: Anɛm, d acu yeḍran ay amɣar? Niɣ d lxir kan?

Dda Muḥ :Ass yecban ass-a, kunwi mazal-iken tegnem!

Nna Saɛdiya: D acu yellan ass-a?

Dda Muḥ :Mmekt-id neɣ ad kem-ddzeɣ! Ula d kemm tettuḍ!

Nna Saɛdiya: Waqila ad tgeḍ tameɣra, nekkni ur naɛlim, ur negza?!

Tasɣunt ASELMAD uṭṭun wis 8. Yennayer 2021
Dda Muḥ: Ahya Rebbi! Akra n lehḍur! A d imensi n yennayer. Ayya saki-ten-id akk!

Tamɣart: S ttawil s ttawil ay amɣar. Aɛni ddan-d fell-aneɣ. Ar d yali wass, ad d-kkren.

Dda Muḥ: Wa Qasi! Wa Werdi! Wa Aɣiles! Wa Aksel! Wa Kahina! Wa Taninna! Nna Saɛdiya, terra ifassen‑is ɣef uqerru, tessetbaɛ‑it s tmuɣli. Yekcem‑d Qasi (mmi‑s n umɣar), yewwi‑d yid‑s taɛekkazt, iɣil d imakaren i d‑yewwḍen ɣer tqaɛet.

Qasi: Wa baba! D acu yeḍran?

Terna tekcem‑d tmeṭṭut n Qasi (Werdiya), tettcuddu aggus‑is akken kan i d‑tekker seg yiḍes.

Werdiya: Ay amɣar! D lxir kan?

Arrac akk, mseḍfaren‑d wa deffir wa, kecmen‑d ɣef telwiḥin, xelɛen seg uɛeggeḍ‑nni n jeddi‑tsen.

Dda Muḥ: Ayya qimet! Qimet

Dda Muḥ, yewwi‑d aɣerbal d terbut, yefka‑ten i teslit (Werdiya); yeddem‑d acekkar n lxeḍra, yerna‑d sebɛa n yimenda (neɣ asqi aquran) akken ad ten‑yefk i temɣart ad theggi asqi.

Dda Muḥ: A tamɣart! Ax acekkar-agi n lxeḍra akked sebɛa-agi n yimenda. Arrac, ttwalin kan, wehmen deg wayen ixeddem umɣar‑agi.

Dda Muḥ: Wa Qasi! Kečč, siwel i twelliyin-nneɣ!

Arrac: A jeddi! D acu yeḍran? Ayen i d aɣ-d-tessakiḍ ɣef lefjer? I wacu tarbut? I wacu imenda? ɣef wacu ara d-tɛerḍeḍ tiwelliyin?

Amɣar: A terwa! Ass-agi, d amenzu n yennayer.

Arrac: D acu i d yennayer?

Dda Muḥ: Yyaw a terwa! Ma d kunemti aya dhumt tur d ccɣel-nkent!

Tamɣart: Ay amɣar! Cacnaq, ur tt-yeṭṭif ara deg ccedda akken i tt-teṭṭfeḍ keččini!

# B. Tafelwit tis snat:

*Asayas wis sin 2

Aẓwan n Yidir (A baba-inu ba…)

Tislit, tfettel seksu; tamɣart, tesselxes imenda yernu txeddem lxeḍra; Qasi, iruḥ ad d‑yeɛreḍ tiwelliyin; amɣar, yessaɣay times; arrac, qimen ad slen I wayen ara asen‑d‑ 3 yini jeddi‑tsen.

Tasɣunt ASELMAD uṭṭun wis 8. Yennayer 2021
Amɣar, yekker‑d ileḥḥu ɣef telwiḥin.

Amɣar: D acu i d yennayer a terwa? Ass yecban ass-a, di 950 uqbel talalit n Sedna Ɛisa, tella-d tedyant n Cacnaq akked Yiferɛunen anda sekkren ṭṭrad ɣef yiwet n temnaḍt n Yimaziɣen i wum qqaren Siwa.

Ur d‑yekfi ara umɣar awal, tamɣart tenteq‑d.

Tamɣart: Yennayer, yebḍa ɣef sin yiḥricen, a terwa! Yen= d yiwen neɣ d amenzu, ma d ayer d aggur neɣ d ayyur; meḥsub d aggur amenzu ɣer Yimaziɣen.

Kahina: Anwa i d Cacnaq a jeddi?

Amɣar: D amaziɣ yesseɣlin agellid n Maser RamsesII, tessbedd tagelda tis 22 dinna.

Aɣiles: Ayen nsewway seksu s uyaziḍ a yaya?

Tamɣart: Deg ṭṭrad-agi a terwa, Cacnaq, yessawel akk i yimnayen-is akked yirgazen yesɛan tazmert d tebɣast, ad mɛawanen acku d ṭṭrad iweɛren akked yiferɛunen; dɣa ula d tulawin, tebɛent imnayen-a ɣer wasif n nnil, wwint yid-sent iyuzaḍ. Tin iluḥqen ɣer din ad as-tefk ayaziḍ-nni i Bucḥiḍ, netta ad t-yezlu, syin ad t-yerr ɣer daxel n Nnil, akken alammi yuɣal akk d azewwaɣ s yidammen-nni. Imnayen iferɛunen mi walan annect-a, uggaden ad d-qarben ɣur-sen, ɣilen d yimnayen-nsen akk i yekfan, uɣalen ɣer deffir, dɣa ɣelben-ten yimazaiɣen. Tameddit-nni, sewwen akk iyuzaḍ-nni i zlan sfuglen yis-sen rrbeḥ-nsen. Seg wass-nni i zellun iyuzaḍ i yimensi n yennayer, ma d aṭṭan n yiyuzaḍ semman-as Bucḥiḍ (ɣer win i ten-yekfan s tmezla)

Aẓwan (A yimensi n yennayer…)

Werdiya: A tamɣart! Ula d nekk ad kem-seqsiɣ, ayɣer sebɛa n yimenda i nxeddem di yennayer?

Tamɣart: Ula d kemm ur teẓriḍ ara! Akken ad ǧǧuǧǧgen Wat-Uxxam akken ǧǧuǧǧugen yimenda-agi.

Amɣar: Ayen sebɛa n yisufar a yelli? D ayen i aɣ-d-tettak lqaɛa-agi iɣef nleḥḥu akked wakal-a iɣef nettnaɣ. Yal ass, nesɛa asafar ara nečč, maca ass n yennayer nesdukkul isufar-a ɣef tikkelt akken ad neḥmed Sidi Rebbi.

Tekker‑d Tninna.

Taninna: A jeddi! D acu nniḍen i xeddmen deg yennayer?

Amɣar: Ttseṭṭilen i warrac imescṭaḥ: win ilulen uqbel yennayer, ttekksen cwiṭ seg ucebbub-is; ma d win yemmden, ttekksen-as-t akk, d asfillet akken ad yimɣur.

Tasɣunt ASELMAD uṭṭun wis 8. Yennayer 2021
Tamɣart: di yennayer, mmi ara nebḍu ayaziḍ-nni:

- Tifertin, nettakk-itent i tullas akken ad ferfrent am tsekrin.
- Timessaḍin i warrac akken ad qewwin.
- Ma d ayen nniḍen, i yiɛeggalen i d-yeggran.

Amɣar: A tamɣart! Tettuḍ belli nettaǧǧa amur i win yunagen, nettakk-it i win ixussen, d asfillet akken ad d-yuɣal s axxam bxir.

Tamɣart: Tanemmirt ay amɣar, wellah ar yeffeɣ akk seg uqerruy-iw. Yernu yella ula deg usefru n At-Zik:

# Yennayer

|*Cfiɣ-as i wass-nni|*S tumlilt, iɣerban selɣen|
|---|---|
|Negga-d imensi|Inyen ttwabeddlen|
|S uyaẓiḍ akked seksu|Abeɛɛuc s yimensi-s|
|*£as iminig ur yelli|*Arrac, ass-nni ttseṭṭilen|
|Ur yeffiɣ tidmi|Akken ad imɣuren|
|Amur-is ur t-ntettu|Tisirit-a s wazal-is|
|*Tawwurt n useggas teldi|*£ur-wat ay imeẓyanen|
|Yennayer ad d-yezzi|Ad awen-kellxen|
|S talwit d tdawsa ad d-iglu|Yal aɣref s wansayen-is|

*******

Asefru seg udlis n useggas amenzu n ulmud alemmas sb 65

C. Tafelwit Tis kraḍet:

*Asayas wis kraḍ 3

Imensi, yewwa; Qasi, yuɣal‑d, yewwi‑d yid‑s tiwelliyin, msalamen akk, temlal tasa d wayen turew. Qimen, zzin‑d i terbut‑nni n seksu s yiyuzaḍ i d‑yersen.

Aẓwan n ṭṭbel (Iḍebbalen).

Sɣur Benmuhub Ḥuriya (Bucali)

Tasɣunt ASELMAD uṭṭun wis 8. Yennayer 2021
# Tirga-w d asefru:

# ASEKKIR AMEZWARU.

Asenked : Amnay, d yiwen yilemẓi i tɣur tmurt, d amdan ittfeggiḍen d tiktiwin; uwḍen tura ukuz n yiseggasen segmi i d-yeffeɣ tasdawit n Blida, ideg yeɣra "l'aviation": tagi d yiwet tussna icudden ɣer tmesrifgin. Daɣ netta tirga-ines urzent akk ɣer tmesriffegt-agi. Maca seg yimru ɣer lbala. Ih d acu tenwam ad t-id isaḥ deg tmurt yeččan … Ahbuh ad nessusem axir.

‑ Amnay : Wa yesbeṛ, wa yeqbeṛ, wa yettnadi amek ara yezger lebḥer.

D inzi agi i d-yesselḥeq Silas deg yimi n Amnay tasebḥit n wass-a mi d-yerza ɣer lxedma.

‑ Silas : A sbaḥ lxir a ben ɛemmi, acu akka tesgarmudeḍ tasebḥit n Rebbi.

‑ Amnay : Azul a Silas, tixer kan a wlidi meqqar d lehdur ad ten‑id nini.

Ass mi niqal yeffeɣ i ubrid, yettaṭaf agirru d leḥyuḍ deg tzerbatin n taddart, yekker mmi-s n ɛemmi-s Silas yessukes-it-id seg tkerkas, yewwi-t ixeddem yid-s, reggin taxmirt, ssalayen llajur, srusuyen sselɛa ...

‑ Silas : Ayen akka tessusmeḍ kan ay Amnay, mačči niqal tebɣiḍ ad ten‑id‑tekfuḍ, trefdeḍ ula d asefru.

‑ Amnay : Ma nenṭeq ad aɣ‑ddmen, ma nessusem ad nettwaɛfes.

‑ Silas : Waqil s tidet‑ik, allen‑ik bezgent, imi‑k isereḥ. Cukkeɣ iwet‑ik ṭaglal, neɣ d aḍu‑nni n leɛca i ihuzzen allaɣ‑ik, yessaki‑d tirga‑k ?

‑ Amnay : Acu ak‑iniɣ, yecweḍ wul yegla s tasa, ma d tagi i d tudert nekk ɣuri tif‑itt lmut.

‑ Silas : Amen‑iyi ar qrib ur k‑ɛqileɣ. Seg yimi‑k ad‑ttefɣen yimeslayen yecban terẓeg n qeḍran ? Anida yuɣal uqcic‑nni i yebnan s tirga, i iheddren ɣef tirga, winna akken yecɣeb usirem, yettwalin tafat n uzekka.

‑ Amnay : dayen qeḍɛeɣ layas, ufiɣ‑d ula s leqraya‑w d awezɣi ad awḍeɣ lebɣi n wul‑iw, wissen ahat ma d lǧameɛ i nhudd imi yura lḥif ɣef unyir. Mačči d deɛwessu tura tagi ?

Ifassen xeddmen, imawen heddren. Xaḍen-tt-id akk sya w sya, ayen yellan deg wulawen yuli-d ɣef yilsawen, yeffeɣ-d yeṭṭerḍeq-d am rrɛud.

‑ Amnay : (si lɣiḍ nni i t-ikecmen yenna-as) Teẓriḍ, ma tkemmel akka, ulac win ara y‑id‑yessuksen seg yirebbi n ḥerraga. Ih ! d acu i ten yuɣen wigi i icergen ilel s teflukin.

‑ Silas : (ibat, s yiwen n ṣṣut ideg tettban tugdi) Amek ? ma ɣur‑k tagi d tifrat, nekk ttwaliɣ‑tt d tawaɣit, d tinifift. Tɛemdeḍ ad tegreḍ iman‑ik ger wuglan (tuɣmas) n yilel !?

‑ Amnay : Nekk d wagi kan i d abrid i d‑yeggran ad taɣeɣ ma bɣiɣ ad idireɣ tirga‑w, yak lmut fell‑ 3 aɣ tettgani tarewla ula sani, ad mmteɣ da neɣ dihin.

Tasɣunt ASELMAD uṭṭun wis 8. Yennayer 2021
‑Silas :(iwala ssaɛa) Attan tewweḍ d ttnac, iyan tura ad nečč talqimt, xas akken d aɣrum s zzit maca Rebbi iɛuzz‑it, syin ad d‑nesseqɛed tiktiwin, ad nennaɣ layas i d‑yerzan ass‑a.

Qqimen ɣer lqaɛa, bdan tuččit. Talqimt tamenzuti i iger Amnay ɣer yimi-s iwala ifassen-is

‑Amnay : Ttemyif icerrigen n yifassen‑iw wala wid n wul‑iw.

‑ Silas : Iḥqa dɣa, ur ẓriɣ ara ayen i temɣi tekti‑agi n yinig deg wallaɣ‑ik.

Ǧɛel‑as ass‑a ldint tewwura tewwiḍ‑d ttriḥ (le visa) ɣer fransa.

‑Amnay : (ihuzz aqerru-s yerra-as-d s usefru-a) Acḥal yeccbeḥ wass‑a, akustim ihegga Ttesriḥ ɣef ṭṭabla, tenṭeq tenna‑yi yemma Ruḥ a mmi di lehna, sellem‑iyi ɣef sut Fransa.

‑Silas : (ittecmumuḥ) Kemmel, kemmel, twenneɛ.

‑ Amnay :Fɣeɣ‑d seg uxxam s teḍsa, abrid‑iw uɣeɣ‑t qbala :

Γer unafag n Dar Lbiyḍa, ṭṭfeɣ timesriffegt syinnaDeg yigenni tɛella, walaɣ‑d Lzayer imerra.
‑ Silas : (Yeḍsa) I tura tewwḍeḍ neɣ mazal ?

‑  Amnay :

|Ɛefseɣ akal n Fransa|Ṭjur‑is segment ta ɣer ta|
|---|---|
|I iqeblen tirga|Tilewḥin si yal tama|
|Tirumyin sya w sya|Lpari mi i d‑iyi teẓra tefreḥ teḍsa|
|Acḥal teccbeḥ tmurt‑a|I yilemẓẓi tefka lqima.|

Aqcic, yeɣreq deg targit-is ihedder amzun yettidir taswiɛt, sya ɣer da ad d-yeḍs, yenwa dayen yewweḍ ɣer lɣerba. Mmi-s ɛemmi-s iwala d akken d lawan ad t-id yessaki si tnafa.

‑Silas :

Ekker, ekker a gma Timesriffegt ters‑d ɣef lqaɛa Dayen tirga‑k tekfa Nunag, nuɣal‑d almi d da.

‑Amnay : (iger‑d nnehta, s usḥissef) Tirga‑w d ayen n lɛali Γef uzref nneɣ ur t‑id fki Mennaɣ‑tt i yal ilemẓi Ad nruḥ deg yigenni ad nɛelli Imi tamurt tegguni Ulawen ad awḍen lebɣi.

‑  Silas  :Wid  i  aɣ  icewwlen  wwḍen  lebɣi  nsen,  ma  d  nekkni  truḥ  temẓẓi‑nneɣ.  Kker  fell‑ak yurǧa‑aɣ uxeddim, ma d tamurt yiwwas ahat ad tseggem.

‑ Amnay : Ahbuh...!

Nadiya Uǧudi

Tasɣunt ASELMAD uṭṭun wis 8. Yennayer 2021
inkizfin ? ICuM
                                                                      3
                               Tasɣunt ASELMAD uṭṭun wis 8. Yennayer 2021
# Timenɣit taberkant

Ddunit‑a s yiԐejjajen‑nnes d usallas; ideg tettbedda Tifawin ur nexliḍ 14 n yiseggasen deg yila, tekker‑d deg yinuɣen n lwaldin, ass ur nԐeddi war imeṭṭawen; i as‑yeččin tiṭṭawin mndun tutawin‑nnes, leqrar‑nnes werԐad ur yefri ca, jar tɣimit id n tmeṭṭut n baba‑s d tarbibt, tay d tiggujla sa ddren lwaldin, u tarbibt adeg –nnes deg uxxam ulac… niɣ d aḍfar n yemma‑s u tezra matta had tt‑yettrajan ɣer tsednan n xwali‑s…leqrar yifen matta tetthenna d anjli.

Ass‑idin mfahmen, tekker‑d mani tafukt urԐad ur d‑tegri ca izenzaren‑nnes; ayen i d‑tlayem seg wureɣ n tmeṭṭut n baba‑s ur yedris, tekkes‑it‑id d tuffra…awal tegri‑t jar‑as d yiman‑nnes yemmed… d tarsast ma tekker‑d ur tettlawa ca ad twella timendeffert… yyin i teğğa urԐad deg wammas n tirja… tarjit tameqrant i d‑iwellan d tidet, d tarewla –idin i d‑terwel u tessattam ur trenni ca ad d‑tuɣal.

Qadda n yilel, tarbaԐt n yilemziyen ttrjan‑tt… win s usawal yettirar, way yeggar isurifen, taruḥit d twellit; win daya n yiceqfan i d‑yettwellan seg waman… ma d ccaf ileɣɣeḍ syun: « ur tennim ca had nḍal ammay, yyin had naf dun miss ma had rajan…», yiğ teɣni‑t tehyuyt –idin yellan ur as‑teḍsi ca tmeddurt deg wudem seg wasmi i tt‑yessen,… kuz n temmar (4H) ur d –tewwiḍ ca, aqeyyal deg ujenna yerza‑asen ixfawen… araji ɣer‑s tilisa, alli had d‑yerg…Ԑezmen ad kkren; taflukt tengug… yus‑d ugerzi qič yettlaɣa‑d daya n tmejjin n uhyuy‑idin i as‑yeslin yessiwel: « rajat rajat ddmam, tumert tban‑d ɣef wudem‑nnes, a‑tt‑an tus‑d…», ḥebsen annak qič n tqeyyart tuḍu zdat‑sen war tabeddit… tekker teflukt, win ineggez‑d ur hen‑yeḍfir ca, iruḥ yettazzal annak taneffut ulac; idammen ttcercren‑d… ziɣ d afaqi i as‑faqen ɣef tikkurda…tewwi‑as‑d tamettant blac.

Imir‑idin tehwa‑d tmeqqit n unẓar, yila ujenna, ɣef matta iḍran yid n baba‑s d yelli‑s,… truḥ Tifawin d asfel; am nettat am labas n tutawin‑nnes yettwanɣayen…ḥermen‑asen ussan n tmeddurt, d usirem i yessaram yal amezzyan ɣir ad yeggeԐmer…urԐad timenɣit n derri tegguma ad tberka deg tmurt‑nneɣ, ulac n usaḍuf( lqanun) had yinin win yenɣin ad yettwaneɣ, akma yella d lwaldin a ineqqen tsa‑nsen.

Zenni Manel

Tasɣunt ASELMAD uṭṭun wis 8. Yennayer 2021
# Nanna xedduja

Win i tt‑yezrin ur d‑yeqqar ca tay seg udrar; tegma‑d deg uԐcuc n ucal, jar 4 n wayetma‑s; tekkes cci i sԐant tqeyyarin, tutawin‑idin‑nnes, akma d tamɣart deg 60 n yiseggasen, tif‑ihent deg legder d taɣisi.

Tḍerru sen –idin n tcendaḍ i d‑teggar ɣef waziwen‑nnes, yebberken uzaw –nnes am ujaref –idin iseg ttuččen lemtul, niɣ am yiḍan‑idin n tejrest ideg ur d‑tegri c tziri, Tiṭṭawin‑nnes zegzwent am yilel, u ttberurriqent seg lebԐidt … rrzanet d ssfayet; tiggilli teggil, ma tbedd zdat n temɣarin; teqqur seg tfednin ɣer yixef; ad tinid idammen ur gguren ca deg‑s, ahat daya iɣef tettban d tawraɣt u d tazdadt, imi‑nnes am ubrim‑idim amezzyan yennekmec; ma teqfel‑it yettban yegni, tiɣmas‑nnes urğin hennan‑hent ɣir ad tettutlay niɣ ad tetteffez; ɣer‑s ca n lhibeyyet win i tt‑ihennan ur yettrafad ca tiṭṭawin‑nnes; jamek ttḥebbaren‑tt, yerni tettwaggad; tezzeddeɣ‑d tsusmi ɣir ad tehmel; ad tinid d arr i d‑ inekkben.

Deg teqliԐt‑idin ur sellen ca ma truḥ axxam n yimuḍan, tettdawa iman‑nnes s yiman‑nnes, teṭṭef deg yisennila d yisufar n yimɣiyen i d‑txeddem s ufus‑nnes, akkma llan ttawilat yessishilen tameddurt imir‑a; tcehhel arebbi n yiguzaḍ n waԐraben; u ɣir ad ggԐemren tetteg‑ihen d aberbuc; win i t‑yemḍin wad yečč iḍuḍan‑nnes, teṭṭef aṭas n yinezgam deg wul‑nnes, macan ḥedd ma itthenna‑tt terfa, dima taḍsa, d tumert banen‑d ɣef wudem‑nnes .. teqfez yerni ruḥ deg tenfusin i d –tettales i ddrari imezzyanen a yeḥlant u a tceffa fell‑asent.

Asmi nesla temmut ḥedd ma yeqqim ur d‑yerzif ca aqewwar ideg tedder u tegguma ad tekker seg‑s ald i tuta ḍar, iɣber‑itt ucal.

# Turi-t Zenni Manel.

# Insi d uccen

Zik n zik ald i yettutlayen yiɣersiwen, yella cra n yinsi yeffud, yerga bac ad iruzzi ɣef tmeqqit n waman, deg ubrid‑nnes yufa cra n tanut d tamezzyant, ineggez ɣer daxel jamek fad yenɣi‑t, yeswa ald yerwa, mi i iruḥ ad d‑yerg ur yufi ca mammek, yeqim yettraja manni way had d‑iԐeddan, deg wammin annak iԐedda‑d wuccen, ula d netta yeffud, iqqel ɣer tanut ihenna insi, yeḍsa ɣer‑s wuccen yenna‑as: mukca tudfed din ay insi?

YuԐa‑as‑d win: daya isehlen, Ԑelleq‑d iman‑nnek ɣef yixef n usɣun, tehwid‑d ɣer‑i, netta iԐelleq iman‑nnes yebda ihugga, insi yeṭṭef deg yixef aneddi.

Uccen ihugga insi yettali, mlaqqan deg tlemmast n tanut, yenna‑as wuccen i yinsi: mani tiled??

Yenna‑as: d tay d dummet cra yettali cra ihugga.

# Turi-t: Zenni Amel seg tsekla n zik

Tasɣunt ASELMAD uṭṭun wis 8. Yennayer 2021
# Taqliɛt n Buzina

Ur as‑ucin azal jar tmura ad tettwassen, ur tt‑ǧǧin ad tettwandel, yyiḍ ttjebban fell‑as, yyiḍ ruḥen beƐden‑as, yuca‑as Rebbi lbehwet d thuski sƔer‑s, d taqliƐt yemma‑s n teqliƐin, TaqliƐt n Buzina.

Tikli deg‑s ur tetteǧǧa ca imi ad yessusem, taqliƐt‑a d itri seg yitran yessifawen taƔiwant n Buzina, tuca‑as aruḍ d amaynut, zlin‑d fell‑as yidurar am tnewwart, deg talƔa Ɛunni d aqellal, tus‑d jar teqliƐt n Mezlin d wadeg seg teqliɛt n Sammer qqaren‑as « tibḥirin », tikli srid Ɣer teqliƐt‑a tettawi Ɣer telwiḥt tƐelleq, yettwari deg‑s « taqliƐt n Buzina » s yisekkilen n tlatinit d tifinaɣ.

Deg wadaf n teqliƐt ttqabalent‑id tiddar ttwaṣkant s uẓru d ucal, d tiqdimin, ttwabnant deg tallit n Fransa, cra d ixxamen ilin deg‑sent yudan, cra d tiḥuna, tiddar‑a mseddant ad tinid d tirekkabin, tikli Ɣef tama tafusit n tmasext n teqliƐt tettawi Ɣer cra ljameƐ qqaren‑as :

« LƐatiq », ma tikli Ɣef tama tazelmaḍt yettqabal‑itt‑id uḥellaq n usuf, s waman‑nnes izeddganen, d treƐqay ččurent d tiseḍwa d wurtiyen. Daxel yettaf umdan ukuẓ n teƐwini, ttnekkarent‑id seg yideflawen yefsin, niƔ s wanẓaren yutin s legder. aman‑nsent ḥlan ula i tsessi, taƐwint tamezwarut qqaren‑as : « tiṭ n tabƔa », aman‑nnes rragen‑d seg tmurt ttayzayen, snnej‑nnes yettqabal‑d qli n lkaf qqaren‑as : « lkaf n tsiwant », aman n teƐwint‑a gguren deg qli n terga, tteswayen yis‑sen yudan.

Ɣer nnej qič n teƐwint‑aya tella teƐwint n « sut ∑ebdella », aman‑nnes rrayen‑d seg ttiqan n ufsil n cra n tmeṭṭut i mumi qqaren : « Faṭima ut ∑ebdella ». seg tama tafusit n teƐwint‑a tella qli n teƐwint qqaren‑as : « ∑ebd ssadeq », aman n kraḍ n teƐwinin‑aya ttemlilen deg usuf. Ma d taƐwint taneggarut qqaren‑as tala ḥelluf Alay Ɣer ljameƐ, tettqabal‑it‑id txennaqt d taḥellaqt, qqaren‑as : « Xeẓrun », i d‑yettnekkaren Ɣir ad tili lgerret.

Taqliɛt d adeg n wakkas Ɣef wul d usgunfu, ttasen‑d Ɣer‑s seg yal tamnaḍt, awladi ma tireḍ aƐlaw amellal deg tejrest, niƔ twella d tazegzawt deg tefsut, niƔ deg wakud mani sfugilen s yennar d tfeswin tessenƐat‑d isennila‑neγ, akkedma ur as‑tuci ca ddulet‑nneγ azal d ameqqran, ad teqqim teqliƐt s wazal‑nnes.

Turi-t ZENNI Manal

Tasɣunt ASELMAD uṭṭun wis 8. Yennayer 2021
# Udmawen : Dihya ; Amira, tamƔart, yemma‑s n Dihya

Ad truḥ Dihya ɣer tesnawit s tmelḥeft, u ad temlil yid n tmeddukkelt‑nnes Amira.

# AMIRA

azul ! hiiii i wa matta teggid deg yiman‑nnem ?!!!!

# DIHYA

maƔer ? matta yellan !!!!

# AMIRA

bleɛqel bleɛqel !! matta way i tirḍed ass‑a ?!!!!

# DIHYA

irḍeƔ ammin i ttraḍen yudan.

# AMIRA

hhhhhhh aruḍ‑aya yexḍa n uƔerbaz.

# DIHYA

maƔef ?? tay d timelḥeft am nettat am waruḍ yeǧǧ.

# AMIRA

semḥ‑ay a weltma, macan aruḍ‑aya n tmeɣriwin, yexḍa way quḥ d adeg‑nnes !

# DIHYA

maɣef ? , yerg‑d usaḍuf (lqanun) d amaynut, ur nesli ca yis‑s !, irḍeɣ timelḥeft d tajbibt n lejdud‑inu, way d lasel d uxenfuf‑nneɣ, ɣer‑s azal d ameqqran, yerni yesser.

# AMIRA

ih d tidet yesser, besseḥ maɣer ass‑a i tirḍed amma

# DIHYA

yaxxah mani tettilid !!!! ur teẓrid ca matta yellan ass‑a ??

# AMIRA

araḥa !

# DIHYA

ihi amensi ad cem‑ɛerḍeɣ, taseḍ‑d ad tetɛecciḍ ɣer‑neɣ, w ad teẓreḍ matta yellan ass‑a ?

Tṣuna udfent tnelmadin ad qrant … Ɣer umensi annak Amira tessṭebṭub ɣef uxxam n Dihya

# AMIRA

mselxir fell‑awen

# AYT TADDART

azul fell‑am ; ad nsuf yis‑m ɛedda‑d.

# DIHYA

i wa nanna mda had teẓred ! Amira ur teẓri ca matta yellan ass‑a ?!!!

Twejjed‑d yemma‑s n Dihya amensi ɣef lmayda ɛeddan ukkel ad ččen

# TAMƔART

bismillah bismillah ncallah ad yili d aseggas amerbuḥ, yeččur d talwit d tumert, wad d‑iwella fell‑aneɣ s lxir d lbaraket

# AMIRA

welleh a Dihya la fehmeɣ walu, ad tinid la tteddreƔ deg tmurt‑inuɣ

# TAMƔART

( teḍsa ) : a yell‑i ass‑a d amenzu n yennayer, d ixef n useggas ɣer yimaziƔen.

# AMIRA

yaa ziƔ yella useggas yeǧ bla lmiladi d lhiǧri ?!!!!!!!!!!

Tasɣunt ASELMAD uṭṭun wis 8. Yennayer 2021
DIHYA : hiiiih a weltma, aseggas imaziɣen weḥd‑s sefhem‑as a nanna mukca yella leḥsab‑nneƔ ?

TAMƔART : necni a Amira a yell‑i, zik icawiyen ḥessben akud s leflaḥet, s leflaḥet i nẓerr melmi tettili tefsut, tajrest, anebdu d tmenzut…

AMIRA : hi yennar, matta yella, u maɣef i as‑semman amma, u melmi i d‑yettas ???

TAMƔART : yennayer deg‑s sen n wawalen : yen = amezwaru, ayer= yur; d yur amezwaru ɣer yimaziƔen, yettili iḍ n 13 janfi irumyyen, jamek deg wass‑a i yerna Cicnaq agellid‑nneɣ, agellid n yiferɛunen Ramsis; seg syidin bdun ḥessben‑t d ixef useggas u netta a yezwaren amezruy n lmiladi d win lhijri jamek newweḍ‑d 2969.

AMIRA : tanemmirt‑nwen, ass‑a i fehmeɣ amezruy‑nneɣ aḥeqqani, u syamma daymen yuma ad nesfugil yis‑s wad t‑nuɛa d tafaska taɣelnawt.

Zenni Manal.

Tasɣunt ASELMAD uṭṭun wis 8. Yennayer 2021
# Jar n Yimi d Usekkil

Amezruy n wemdan yeqqen id n tmurt mani ilul‑d u yegmi, seg ucal ani‑s ay yetwexleq di tikti tamezwarut. D taqṣiṭṭ yeṭṭuẓeṭṭen; falu ɣer uma‑s, aldira ad yemmir usili n ifeǧǧajen ayes ad iqam uẓeṭṭa n yal timetti deg umaḍal. Qqaren amdan d mmi‑s n twennaṭ‑nnes, amkan ani yerxa iẓuṛan s wegtay.

Maziɣ mani yella, jar‑annes d ucal n tmurt‑nnes iseɣwan ay yellan ur yezmir ad d‑tuqablen s wagel n Qaṛun d Ferɛun! Al ass‑a, ad yezmer ad yesmeḥ deg aṛuḍ‑nnes ur isemmeḥ ca di terdast nniɣ ahemmiṣ si treɛqay‑nnes. Ccan d nnif iṭṭawwad lḥedd aneggaru aldira argaz bab n tmurt ad yerfed tgersa u ibetta ikkerrez i tɣemmayt n tfeswin, nniɣ tin sdat n uwessu. D amdan netta d amezwaru d uneggaru ay itteččarayen tamzirt s wa ay yiqedden i lemmali d tarwa‑nnes.

Texḍa tamurt ay yettučen lexyurat ammin wehdes ma welli ca n ufus t‑yettabbaɛen qič s qič. Amezruy n umaziɣ amezwaru d aqbuṛ, d tuta n tmurt d iẓerwa, iẓerwa ay yikettan matta ay yeḍran zik. S usekkil “Alibi”, nniɣ “Tifinaɣ”, yetwaǧǧ weltum s mayes nečnin nefdek tiṭṭawin‑nneɣ ɣef matta aɣen‑nnan u weṣṣan ayet n imir‑a. D tict n teqṣiṭṭ s sen n wudmawen, Tamurt d wemdan, amezruy d “Tfinaɣ”.

Amsal di teẓrut d awalen tusekken d izamulen ččuṛen d rremgat d tenfas, yes‑sen ɛebban wulawen u jemmen allen aldira faḍen u felqen ma hennid d tḥemmamt n lefrdus di tlemmast n temsunt. Isekkilen twaḥejmen, ḥerqṣen s labas n thusi d inumak, qqaren aherrar ay yeffer yiles daxel n yimi ay yegguman ad yeqqen aked ma yella ussan iberkanen xsent ad izemm u ad iɛuggen. Tewweḍ‑aneɣ “Tfinaɣ”, ddren isekkilen mamek ay yedder maziɣ d umezruy‑nnes.

Mamek nella ad nnili ma welli ca n isekkilen?! “Tira” nettat d isugal n tmusniwin s mayes yezmer ad yebbi yebriden s tikli ɣer dat u ad yeṣṣiɣer igmiren lkul amek i llan bla awelli ɣer deffer. Amdan yetmetta beṣṣeḥ awal‑nnes ad yedder u ad ikemmel tmudri, imal d yiwal u ugar n yisuggasen d leqṛun ... S tira n yiles d wawal yexḍa s timawit.

Yal aseggas yetmetta wemɣaṛ nniɣ d temɣaṛt u xeččan yid‑sen aqenṭar n wawalen d wannayen ay yifessin u truḥan ammin berk mamek a truḥan waman s‑ddu n tfukt n yulyez. Jar n tmudri n baba d yemma d tmudri inu tetwaɛṛeq Tcawit. Yal aseggas tetmetta tamkerḍit, tasekla yewwi‑t usuf, qli d attaw, qli d astehzi, u qli d utay n nneḥ.

Di tsirt n wussan yettemmeḍran weflu, wa d‑yegguren yif wa ay yiɛeddan. Tella “Tmaziɣt” d leḥram, lḥebs d ddwa n wa t‑yennan, ass‑a, yuli‑d ufuk n lḥeqq, tetna Tcawit tetwarqam di zmam. Imir‑a yezmer yict ad yini u ad yemru matta ad as‑d‑yusin deg ixef, deg iḍ, deg ass, deg uselkim, deg umsiwel, uqqan sebbat i wa yettafen sbayeb. Tcawit d yiles n tutlayt, n wemru, n tezrigt, n zmamat d yeɣmisen, wa ay yexsen ad yerni di‑s; d tarennayt deg iman‑nnes netta, xaṭer tayemmat d ẓar ssi‑s a twalqamen tnuqlin ad yeǧǧen teẓgi n timmuzɣa akkas d tazizawt.

Yunes Aɣugali.

Tasɣunt ASELMAD uṭṭun wis 8. Yennayer 2021
# Tawrirt-nneɣ d idurar

Tella cṛa n tidet ur yezmir i yict ad t‑iberber; Tgama nettat d yemma‑tneɣ, ssi‑s a nekker u ɣer‑s a d‑netwella nexs nniɣ nemmexs. Tizzuzut n idurar d turawin ay yeṣṣuḍayen taneffut n tmudri.

Yal taṣeṭṭa d amaḍal ay yessuktuyen deg iḍ u deg ass bla ayaḥbas, d luzin ur yetberka amsiwi, di tsusmi d tezdeg ḥed ur as‑yetfaq.

Taṣeṭṭa d adrar u wedrar d taṣeṭṭa, wa d azgen n wa bac ad ssergen taẓeṛbit n Uḥellaq i yifesren d iɛessasen ɣef ijenwan, iṣeffaḥen d iɣeẓṛan.

Deg Awras ad d‑naf Celyet, Furar, Bezzaz, Icc n Yedgel, Bellezma, Sidi Rɣis, d ismawen yetwasnen di yal tama n tɣemmaṛ: Xencla, Batent, Um Lebwagi. Yal adrar ɣer‑s tɣawsa t‑yetteǧǧan ixalef adrar iṭṭ s labas n lemmayer; lqedd‑nnes, tiɣmmay yettilin din, leqdic n uturez ma yella, ... ɣrt.

Ma nejbed‑d awal ɣef wedrar n Celyet xaṭer netta d ameqṛan u yis‑s a tetwassen teɣmeṛt n Wawras. Adrar‑aya di tɣiwant n Buḥmama (Afraqsu), yus‑d d agmir jar n sent n lwilayat, Xencla d Batent. Lqedd‑nnes azal n 2828 m (yexf n Keltum), yetwaḥsab d wis sen di leɛla di tmurt n Dzayer wern n wedrar Tahṭatakur di tmurt n Imuhaɣ (itergiyyen). Celyet tif adrar n Jerjer s wazal n 8 n lmitrar daya.

Celyet tɛerrem lhul, neqqad n yebriden yeṣṣawwaḍen ɣer‑s; tɣawsa‑aya t‑yeǧǧin d lqibelt n ḥewwasen si lwilayat yyiḍ u s uɛerrem iseggasen‑aya tineggura. Seg imukan yetwasnen di‑s mliḥ: tizuggaɣin, yexfawen n waman, aman iberkanen, yexf n hella, Taɣit, Tḥemmamin, yelmaten, Tmectawin, Inuɣisen, Icc n wul (Lemdint), ... ɣrt.

Si tɣemmayin yellan di Celyet ad d‑naf taṣeṭṭa n yedgel; s mayes itwassen udrar‑aya neqqad. Yedgel yedrus deg umaḍal jemla, d taṣeṭṭa yebhan nezzeh, labas a di‑s n wanawen itwasnen s ulawi n teṣmeḍ (yeggam deg ujris), u iṭɛeṭṭal di tgemmayt‑nnes, yezmer ad d‑yawi ɛecrin n iseggasen bacana ad tali luheṛ n lmitra ɣef lḥedd n ucal. Ɣer‑s izunbayen, u ssi‑s nezmer ad d‑nekkes aselɣaɣ, akeccuḍ‑nnes yeqquṛ u yegsa, ɣef wayyi‑t labas n yimakaren t‑itebbin s tukeṛḍa u znuzuyen‑t s leɣla. Yella ssi‑sen daɣ wa t‑ittakren u ssi‑s xedmen tiṛba d tẓiwa.

Iseggisa‑aya tineggura yendur yedgel labas si ca n tkeččawt t‑isercayen seg yixef ald abuḍ u itteǧǧa taṣeṭṭa tbedd d aɣidud d awṛaɣ. Tɣaṛuṛt d lḥemman rninr fella‑s, yexḍa am zik segga yetɛerrim wedfel.

Celyet d idurar ukk d leɛmaṛt n tmurt‑nneɣ, afeyyi‑nsen d lexṣaṛt d taḥellaqt i yudan d dduban; times d useṛɣi n tẓegwa meḥsub yal anebdu d twaɣitt yellan ḥed ur d‑inejjem ad t‑iḥebbes kkes ma ukin‑d ayet bab n tmurt d inijiwen yettasen d iḥewwasen. Teṣeṭṭa ma teṛɣa yezemer laɛɛad ad tteɣmi, u ma teɣmi‑d ilaq‑as kem n iseggasen bac ad ttetna mamek a tella.

Aḥadi ɣef tezdeg n twennaṭ daɣ d temsalt irennin di thusi n tmurt. Amdaṛ n zebbalin deg ul n wedrar yetwaḥsab d anɣay n teẓgi d wa yettedren di‑s. Iɛeggalen n tdukliwin ilaq‑asen ad sseḥrcen leqdic n usezdeg d usemres deg imukan ani tɣiman yudan labas. Ad ssersen tiblakin n uwelleh, u ad xedmen tumliwin i leɛbad ad fehmen mamek ad ḥadan ɣef tgama d twennaṭṭ.

Aẓay n tṣeṭwin di yal tama d nfeɛ yeḥlan nezzeh bac timdinin d iqewwira ad bhan u ad qqimen d annar azdgan i ayet bab‑nnes. Azraɛ n tict n tṣeṭṭa ma hennid d tlalitt n ldufan ɣer dimmet, taɣemmayt‑nnes d tafeggunt i yal yict ssi‑neɣ.

Yunes Aɣugali.

Tasɣunt ASELMAD uṭṭun wis 8. Yennayer 2021
# Aherrar n Tsusmi

# Tasusmi tessiwel

# Tenna‑d awal

Ma d awal yeɛreq

Yexsi gara n wussan

Yeqqar s thusi tḥerqeṣ

D tasuqilt

S uḥulfu

S yiman

Yiman yeddren

U yetedder

# Wern n tmettant

N ṛbaṭaɛec n leqṛun

D isefra

D tineffusin

D asrir n inumak

Yeẓda

Yers

Yesbek

Yuli u yezdeɣ

Tamsunt

N ijenwan

Yesdukkel yetri

U iɛceq‑it

D acehhal aḥerfi

N lmuminin

Imezwura

3

Tasɣunt ASELMAD uṭṭun wis 8. Yennayer 2021
# D ineggura

# Tasusmi tenṭeq

Ma d awal yeɛṛeq

Ur yufi lmenṭeq

Ẓẓher‑nnes yefreq

Sammer

D ugafa

Cal

Aman

Imal

D yiwal

Iḍelli yemmut

Yetwandel

Ẓullen fella‑s

Imenḥas

Lɛeṛṛet n lejnas

Di tmurt n imenjas

# Tasusmi tessiwel

Tenna‑d awal

Ma d awal yeɛreq

Yexsi gara n wussan

Yeqqar s thusi tḥerqeṣ

D tasuqilt

S iḥulfan

S yiman azedgan.

Yunes AƔUGALI.

Tasɣunt ASELMAD uṭṭun wis 8. Yennayer 2021
# Ẓaṛ n Tirrugza

Ad ileɣ fell‑ak a yass

Wellahi ma iliɣ fell‑ak a yass

Ameṭṭi, azal‑nnes d imer

Imeṭṭi azal‑nnes d imer

Ad ileɣ aked ma …

Izellin, yeṭṭenḍen s tizzla

Imeṭṭi ɣer tirrugza

Yexf‑inu seg xemmem ɛeṛqint‑as

Ur yeɣzi tiregwa

Ɣer zzat nniɣ ɣer deffer ad yelfa

D tizellayin bla yagmir

Yecceqqeɣ walli, kfin‑t‑as

Ma bdant … ur ẓriɣ

Ɣer wulac ugellil ha‑t yersa

Ma kfant

Ḥlil i yiɣsan ay yizedɣen tafekka

D ticeqfin ɣer wemrir

Asirem a sessen ma yeqqur … yuqqa

Ḍelṣent d abuliɣ

Ḥlil i leɛmer‑inu bla ssas

Cukkeɣ ur tmirant

Yexs ad yermeg tumert deg ujenna

Ad ileɣ fell‑ak a yass

Ḥlil i temẓi‑inu ay yiqemḍen ccan

Imeṭṭi azal‑nnes d imer

Ma d imir‑a d iɣed, xsin urjan

Leɛmer yettuẓeṭṭ s ifulan

Aḥeq Rebbi, ad ileɣ fell‑ak a yass

Ẓdin s tezdeg n waman

Imeṭṭi azal‑nnes d imer

Tikwal s uqerriḥ ẓwan

Gemneɣ tesdukkuled yiḍ

Ẓlen abrid n wasennaṭ

Kullec iṛẓem‑awen ifassen ula d itran

Yers d ttimsiɣeṛt ɣer yimal

Ɣef lqern n ugur asɛif d tziri

Gara n teqṣiḍin n yiḍ msaman

Tebḍa‑m aɛekkaz

Igin tiwa ɣer tiwa … ḍeṣṣen

Tamettant …

Fella neč yennirfen

Islan …

Fella neč yeqṛuṛḥen

Taẓedya ɣer‑wen d asufir maci d alili

Fella neč yeṛwan

Ma nečč kerfeɣ, iṭṭaw kan thennan

Taḍṣa iwelmen s imeṭṭawen

S tbeɣjijt tṛajiɣ abeɣjij n lefjer ad d‑yali

Am was‑inu, am yiḍ‑inu … d iberkanen

Ad rewleɣ i tallast n inezgam

Ad ileɣ fella‑k a yass

Awelli ad ndacen deg ass ma yuli

Imeṭṭi azal‑nnes d imer

Ah! Neč matta ay‑tṛajan!

Ma necna twarẓmen‑aneɣ imejjan

Ah! Iẓag umedwal …

Sal ɣef ulawen ma sɛan iman

Seg umulli ɣer umulli

S tufra suffuɣen iḥulfan

Ah! Werɛad tala teteffi‑d d iɣeẓṛan

Ma nessuktu, ula d ajenna yetmeḍṛan

Fell‑ak ad ileɣ a yass

Kan abrirret ad ttesled sɣer wemdan

Aberrug azal‑nnes d imer

S tɣeṛḍin fell‑ak ad uɛan

Ay yetɛeddan cek a leɛmer … d asfel.

Yunes AƔUGALI.

Tasɣunt ASELMAD uṭṭun wis 8. Yennayer 2021
# inkizfi ? MAIVCVO

Deg taggayt-agi ad tafem iḍrisen, d temsirin d umawal s tutlayt n tmacaqt “tatergit” sɣur uselmad AISSI Meḥfuḍ

# Tasɣunt ASELMAD uṭṭun wis 8. Yennayer 2021
tamT d awaqas

tamT iiat tamihaR, alwyan-tt iHanGa. trwal-asn abaraqa. tgraw awqas, idbal-tt ar tt-d-isiwaD Ror amzaR-nit. Adwin donat-nit, sastanan-tt, nan-as: ma kam d-iwin? tana-hasn: iwi-hi-d awaqas iian, iga–hi tolok anir orgiR imi-nit irkan.

Klad ibakt awqas, isla awa tna, iGla, okayan ihaDan wiiaD, ar ahl iian taka tamT isRaran tamhay d awaqas, ina-s: etkat asRar iian, awat-i, tana-s: kala, or kay GatR. Iga-hi awaqas iian n lxir, or sinaR kay miR iian haDan. Ina-s awaqas: nako. tana-has: or dobiR a kay wtaR, ina-s awaqas: awat-i miR akm kHaR, tatkal tamT asRar tawat-t, tasboyas-t, ina-has awaqas: dimardaR aGal.

Snatat talil miR kraDat dafir awin, imhay awaqas d tamT, ina-has awaqas: anhi edaG wa dR hi-tasboysad, iji miR kala? tana-has: iji. Ina-has awaqas: aboyis itaji tafirt n imi taHaDat or taji, sofaR tiwit n takoba i ils n tamT.

Risi maxfoD

Tasɣunt ASELMAD uṭṭun wis 8. Yennayer 2021
# dasin

dasin oalt hama, oaltma-s n axamok,

tadiw d als iian ism-nit afelan.

daR ahaGar war tali tamT iofan dasin.

tamT hagart, ti malat, RaGalat anDaran, odm-nit ihosay; tiTawin-nit tihosaynit, daZnit. Isinan-nit malolanin asaRnin, tawila-nit tahosayat.

tasan imZad holan, tla tayte taGit, drosnin midan wi lanin tayte hod dasin daR ahaGar miR war tali fo.

# tasoRalt s Ror Risi maxfoD

# tihosay n tamT

tihosay n tamT: ti RaGalat, tla eri hagarin, tla angor ihosayn ibdadn, tla anarn sTafnin sdidnin, tla tiTawin tihosaynin, sTafnin, maqornin. IDlay-nit war hohran war sdidn, tla isinan malolanin asaRnin, tla temaZayt. Isan n tayniwin-nit RaGalan, tegehe–nit sadid, tamT n geregere war hagarat war gazol, tla tawila tahosayt, iDaDwan sadidnin, tla tasna saloft, lamidat hond lahrir.

# tasoRalt s Ror Risi maxfoD

# Tasɣunt ASELMAD uṭṭun wis 8. Yennayer 2021
# TCj 'T Cee

# EOC

eCEeT "+8 *0 +8O

+ETe+

cCeeT ++ +ETe

Ce:IE {EO8

tasoRalt s Ror Risi maxfoD

# EOC 'O:I

I,el 0 %l tol EOC .0T+

# EcnEetd:

'IO EIOI I AACe]l

+eC:Ot +EC: Oei eel

e* er:

X EOC Eho toHio (( o^

# IJA:

BOhO: Eohoe eT" ewt FeCor Fezeht EI

EOC'] +OT+ IOi N EOc "eEl +exO+ el {EI

+eO8 je BHO CEN CefA {EO8

Tasɣunt ASELMAD uṭṭun wis 8. Yennayer 2021
o+io:            t0          'CEeT
o+O    toito     eIloi   tioIloi
'AeX   tAeX      'OC.o   tOC.@
0*ol   toel      o8
     otio:                      oCEcT"
     e0     CexO        '0   CEOo
           :0  EO8)                Oele: tt
           Fe Oet
                                    EHel
             EOC #+EN+E#O-Ie+ehe
              IJA; +CE +:Bet +eels _
    EOC  olee "0ele  ,Bele 6
     IJA: .EOje; 060*8 +O
    EOC celee        = EOC #+e
            +s+CiOp
                       +c +El}
                      IeL Hebl,
IJA; .HO  +CE
   e80    +EBT+                           Ce:I:E {EO8
                               Tasɣunt ASELMAD uṭṭun wis 8. Yennayer 2021
          EOC EOC ! _llll           'LeeT 5
              oHok
             EW:
              +Ec        ~eEc:+
             XA:
              eCO        cO+
             IOe         IOeet            6
              60         O:
                 'O:XH '+ECIt+oh+
                   ~Expression de cause"
         B:0      sEel     Im EiEi            IA
4       M                  0        4       4
        04         8                19      08
 %      Va         8       1        98u     6J
 g                                   8
        BO:O: Ex,Oi               O:O eC:reh
      la preposition   principale  Preposition subordonee de cause
                                          Ce:IA :EO8
                             Tasɣunt ASELMAD uṭṭun wis 8. Yennayer 2021
# Ismawan n imnas

- abhaw: chameau marron rougeatre.
- abroG: chameau grisonnat.
- abzaw: chameau blanchatre.
- adGnas, ebaidaG: chameau blanc.
- adyaw, talmt: un grand troupeau de chameau.
- aGosrar: chameau avec un dos et un cou blanc.
- ahaGar, ezGar: chameau avec poil rouge.
- ahamal: un troupeau de chameau mâles.
- Ajmilal: sorte de chameau ( ?)
- Akamhor: un bon chameau.
- alaway, amkalo, abaxol: chameau de charge.
- alGas: un chameau de deux a trois ans.
- alm n akabor: chameau qui court vits.
- alm, amis: chameau mâle.
- Almlar: chameau gris.
- amoGay: chameau de faible constitution.
- Arnanas: un chameau qui blatére souvent.
- Asfakas: chameau qui avance a longs pas.
- Aslraf: chameau noir et blanc.
- atGamtGm: chameau qui avance a petit pas.
- Atlar: un chameau de couleur acajou.
- Awinak: chameau avec un dos gris, flanc blancs autour de la bosse, les pattes et la queue.
- Awrar: chameau entre gris clair et marron clair.
- Azorzom: chameau avec des pattes arrières blanches.

Tasɣunt ASELMAD uṭṭun wis 8. Yennayer 2021
# Azraf

chameau moucheté.

# ebrhay

chameau entre le gris et le blanc.

# ebrim

chameau jaunâtre.

# edamdan

chameau couleur foncé au rouge avec un museau blanc.

# eGaDe

chameau brun clair.

# ekawl

chameau noir.

# emanGal,inGal

chameau gris foncé.

# enil

chameau gris foncé avec du blanc sur le ventre et les hautes des pattes.

# ezrif

chameau gris metallique.

# iiGan

chameau avec des pattes blanches.

# Imolsan

chameau avec museau blanc.

# Iwinarn

chameau avec des yeux bleuâtre.

# tarajawi

un chameau qui blatére au chargement.

# tarik, argan, targant

chameau de couleur.

# tazGa

un petit troupeau de chameau.

Tasɣunt ASELMAD uṭṭun wis 8. Yennayer 2021
       iipffkwi
    a m edJa,!
   2 2   <  YX 0S
   Sb; €
tC    c     0
 2    36_+1> 5
       4 50 Y
            4B
         a
       Tasɣunt ASELMAD uṭṭun wis 8. Yennayer 2021
# Izem YUΓALEN D AΓYUL

Sγur : D.Messaoudi

Izem d agellid n yimudren,

Netta d win yeqwan, d win muhaben.

Aγyul d ungif gar yebhimen,

Fell‑as εebban, yes‑s kerzen.

Izem d ilelli deg udrar.

Aγyul d akli deg uzaγar.

Izem iγaḍ‑it meskin uγyul,

Deg‑s yezga yettweṣṣi seg wul:

Zeεbeḍ ! Neggez ! Ṣukk !

M’ulac ur ssaram ddel fell‑ak ifuk.

Aγyul yebra i yimejjugen‑is yeqqim,

Deg‑s bab‑is la ineğğeε, la yettdeqqim.

Ugar n 40 iseggasen d yizem yetteg ineẓman

Γef uγyul yeddren s tsusmi deg yir ussan.

Izem d bu yiseγ ur iqebblen ddel,

Maca ul‑is yettilqiq ma γer umedlul yemmuqel.

Akken ad iwanes aγyul umi meččen yizerfan,

Yedda γer win yeskaren iḥeddfan.

Deg teglimt n uγyul, izem yekcem s adaynin.

Aγyul yefreḥ: taεkemt ad tt‑ddmen deg sin.

D.Messaoudi

Amawal

imudren = animaux; ilelli = libre; ineẓman = soucis ; amedlul = soumis ; adaynin = étable ; iseγ = dignité

Tasɣunt ASELMAD uṭṭun wis 8. Yennayer 2021
# At yigenni

Deg wasmi tzedɣem igenni

Tekksem amḍiq i yitran

Asigna yuɣal d taduli

Yis‑s teɣbam iṭij n yirrezgan

Yid‑wen tewwim‑d cctawi

D asawen refden‑aɣ waman

Leεwanṣer ččuṛen d ahni

Ɣef wakal meqqin yiẓekwan.

Ccwal ɣur‑wen d icedhi

Tinufa deg‑s i tent‑tettaǧwem

Nnig‑nneɣ mi teṭṭfem kulci

I lmektub tbeddlem udem

Ẓẓur teǧǧam‑t i udari

Di leεnaya‑s tettidirem

Ternam azref d inigi

Win yekkren yis‑s ad t‑tɣeḍlem.

Tesgugmem ccna n tefsut

Yexsi usirem i d‑ilulen

D tasusamt teqqel tsekkurt

Tunef i yibẓiẓen cewwqen

# Yid‑wen tthuzzun tamurt

Deg unebdu uḍan ɣezzifen

Aɣmim yeɣli‑d am tagut

I icebbeḥ taweṣṣaft‑nwen !

Ul ma reglen‑t wurfan

S yimi ara frunt tilla

Ma tiɣri‑s tennebran

Ur tt‑teǧǧim ad tusu kra

Ḥṣut ihi d ayen kan

Ɣer ufus ad taweḍ tuḍna

Ur yewεiṛ uɣilas yeṛwan

I yewεeṛ umcic di tuqqna.

Ayen akk i deg tesrewtem

Yis‑s ara tεemrem aseksut

Deg wayen tessendayem

Deg‑s ara tseqqim taṛbut

Ama d tiẓeṭ, ama d tesmem

Qeblet‑tt tura d lqut

Ar melmi ara tfaqem

Asmi ara tenhez tmurt.

# Mi ak‑d‑iban ubrid

Teddu kan d uẓawali

Ḍleq‑as i yal lqid

Ḍfer abrid n tlelli

Iziḍ am zzbib

Meεna ur sqizzib

Ili‑k kan d lǧid

I win yellan d lxali

Ferren deg ujdid

Ddem kan deg‑s lεali

Tamussni‑k ad tzid

Ma telliḍ d usdid

Ur ttamen At‑lǧib

Tqudreḍ lejdud‑ik d tirni

D win ur k‑neεǧib

Yazid Werdi

Tasɣunt ASELMAD uṭṭun wis 8. Yennayer 2021
# Agumi

Aqli‑n am ṭṭir yufgen

Arṣaṣ yeddeqdiq,

Ur nesɛi afriwen

Sibil meskin yemḥa

D ɛamayen deg ttexmim,

Ixdeɛ Ɛmer u Yusef

Ccib i yilef

Asmi d‑nensa deg Menṣuren

Caḍen imucaṛen,

Yenna‑as: bibb Fransa,

Ɣef rrabɛa i sirklin,

Yessenz tamurt‑is

D agumi mi teṭṭfen i taddart‑nsen,

Yerna adewwar‑is

Isteɛmil ḥedd ur t‑yessin.

Ɣef tgamilt n ṣupa,

Ɣef tgamilt n ṣupa

Ayen! ay agumi

Mi txedmeḍ tigi

A yelli igujjlen

Ini‑aɣ‑id anwi i k‑isumḥen

Hder a gma s nniya‑k

Asmi i d‑iṣubb ar lbiru

Lmijal yeḍba‑k

Ihedder, ittru, ičča.

Ifuk ukessar d usawen,

Ifuk ukessar d usawen

Aṛublan, tuli‑d iɣẓer

Slimi ṢABRINA

# Amuḍin

Aqli am yinijel aquran

Aqli am yinijel aquran

Yekfa wafud iresres,

Ikfa wafud‑iw yeɛya,

Lehlak yezzi ɣef yixef‑inu

Lehlak izzi‑d ixef‑inu

Ur sɛiɣ ḥedd d amwanes

Ur sɛiɣ ḥedd ɣer tama

A Rebbi xdem‑iyi ttawil,

A Rebbi ili‑k d amwanes

Arfed tasumta, nuyes.

Efk‑aɣ‑id ddwa neɛya.

Slimi ṢABRINA.

# Asefru i tura yemma mi d-yelɣi fell-as wa ṭṭan

Asefiru i tura yemma mi d-yelyi fell-as wa ttam

Tasɣunt ASELMAD uṭṭun wis 8. Yennayer 2021
# Aẓekka

Wellah ur ugadeɣ leflas

Ma luẓeɣ, ad d‑aǧweɣ irden

Wellah ur ugadeɣ tirẓi

Ma rẓeɣ ad yi‑cudden,

I yugadeɣ d aẓekka

Imi ad ruḥen, ad yi‑ǧǧen.

Wellah ur ugadeɣ leflas

Ma luẓeɣ ad d‑aǧweɣ timẓin,

Wellah ur ugadeɣ tirẓi

Ma rẓeɣ ad yi‑cudden s tuflin,

A yugadeɣ d aẓekka

Mi ara d‑qqlent tmedlin.

Ay ixef‑iw, ixef n uzger

Ma ḥkiɣ‑ak leɣbayen, ad truḍ

Ufiɣ ɣazen aẓekka s ugelzim

Swan leḥyuḍ,

Ur sqizzib ur ḥeqqer

Ur ttawi seg wa ɣer wa

Awal, ixeddem lmenkeṛ

Ineǧǧer abrid i tlufa

Xas zzman tura yewεer

Ili‑k d imɣi n ṣṣaba

Di laṣel‑ik mger εemmer

D winna kan ay d lɣella

Win iran ad ak‑ixaṭer

Eǧǧ‑it, sefḍ lǧerra

Taqbaylit ay tesεa zzher

Ay ixef‑iw aɛzizen ad temteḍ

Ad k‑yečč wakal, ad terkuḍ.

Mi d‑uliɣ di tmeqbart,

Ar ttweḥḥideɣ Rebbi

Ufiɣ ɣazen aẓekka

Ur as‑ǧǧan iɣisi

Tarwiḥt ad tt‑refdent lmuluk

Ssura aɛzizen, tɣelli.

Mi d‑uliɣ di tmeqbert

La ttweḥḥideɣ axellaq

Ufiɣ ɣazen aẓekka

Ur as‑ǧǧan lfiraq

Tarwiḥt ad tt‑refdent lmuluk,

Izdeɣ‑it wul ur ixaq

ṢABRINA Slimi,

SARRIINA Sliui;,

Asefru n yemma.

Aselru 1 yewnua

Mi tt‑refden wat lḥerma

Tajmilt i tarwa n lḥar

Yerẓan asalu s tira

Idles‑nneɣ, yezger lebḥer

Tefka‑t taεwint i tala

D awezɣi! tura awexxer

Win yusmen yeṭṭef tama!

ɣas akka ɣezzif umecwar

Azekka‑s d tafrara

Ilaq ad nkemmel ad nezwaṛ

Ad neddu d yimezwura

Werdi Lyazid
# Lmeḥna ad tɛeddi

# Azekka d ass amaynut fell‑aneɣ

# I Umuḍin Rebbi ad t‑sejji

# Ad d‑uɣalen wussan gerrzen ɣur‑neɣ

# I win iḍaɛfen Rebbi ad t‑seǧhed

# Ad lint tewwura diɣen

# I win ibaɛden Rebbi yerra‑t‑id

# Axxam‑neɣ ad yeččar s win ara d‑iruḥen ɣur‑neɣ

# I warraw‑is ad ferḥen yes

# Iberdan ad ččaren s medden

# Ad k‑iniɣ ur tesɛiḍ ara cer

# Leɣaci ad ferḥen s medden

# Ḥemdullah iruḥ fell‑ak ayen ik‑iḍuren

# Ɣef tezmert‑ik ad k‑id‑seqsiɣ

# Xas yella lǧerḥ meqqer

# Ad iyi‑id‑iniḍ ulac acu iyi‑yuɣen

# Yella Rebbi nnig n temɣer

# Ur kem‑yuɣ wara a tamurt‑iw

# Ur kem‑yuɣ wara atamurt‑iw

# Ur ken‑yuɣ wara a yarraw –iw

# Ur ken‑yuɣ wara a yarraw –iw

# Lmaḥna ad teɛeddi a yemma deɛu‑aɣ s luṣra a yemma

# Lmaḥna ad teɛeddi a yemma dɛu‑aɣ s luṣra

# Lmaḥna ad teɛeddi a yemma deɛu‑aɣ s luṣra

# Lmaḥna ad teɛeddi a yemma deɛu‑aɣ s luṣra.

# Bulus Azwaw

# D tasuqilt n tezlit “chedda wetzoul n Yaḥya Tebbic d Sufiya Aya”

# A yemma ɛzizen

# ‑A yemma ɛzizen yemma

# I yelhan fell‑as yettwexxir

# Txussed‑iyi ass‑a

# ‑A yemma isem‑im d acebḥan

# Imi dayen ur d‑tettuɣaleḍ

# Di yal tamurt d azeddgan

# ‑Yis‑m ḥemmleɣ ad siwleɣ

# Anwa deg‑neɣ ur t‑id‑nebdir

# Di tumert neɣ di lmeḥna

# ‑Bedde

# Daxel n wul‑iw ad tezgeḍ

# ɣ lqedd‑iw iɛella

# ‑A yemma taḥnint yemma

# S yis‑m ur setḥaɣ ara

# Lemdeɣ tisirit n tmazɣa

# Gziɣ laɛwayed n tjaddit

# D taselmad‑iw ur twexreḍ

# ‑Xas ma ulac‑ikem ass‑a

# Isem‑im dema yella

# ‑A yemma isem‑im d aḥlawan

# Tɛemmreḍ yis‑s ddunit

# Ittekkes fell‑aɣ iɣeblan

# ‑Leḥmala lemdeɣ ur tekfa

# Mebla kemm ur nettidir

# Yis‑s rẓiɣ icenga

# ‑Ma yettuḍ isem n yemma aḥninan

# S yis‑m a yemma taḥnint.

# Am win yeffuden ur yeswan

# Benmuhub Ḥuriya(Bucali)
IIAI?IKIIA D Ainkizfin-IiNfi
Tahuski i wumi ur ngi isem !...

Tahuski i wumi ur ngi isem !

«Mi ɣriɣ walaɣ !»

Sɣur Ramdane ABDENBI

La ferrnen yimeskaren tiwsatin akked talɣiwin yemgaraden deg unnar n tsekla iwakken ad ssiwḍen i yimeɣriyen tidmi-nsen, tiktiwin-nsen, iḥulfan-nsen, tamuɣli-nsen akked yiwellihen-nsen. D wa i d iswi amezwaru, iswi agejdan n yal amaru.

Ma yebɣa usdawan ad yezrew aḍris aseklan, ma yebɣa uneɣmas ad yaru ɣef wayen i d-iẓergen d amaynut deg tsekla, ma yebɣa uselmad ad yesleḍ ungal, tullist neɣ asefru, anda ara afen wigi merra allalen d yisulal iwulmen i ccɣel-agi-nsen i bɣan ad t-id-heggin stmaziɣt ? D acu i ilaqen ad nadin fell-as deg uḍris aseklan iwakken ad d-inin «yelha» neɣ «diri-t» ? Amek ara t-id-inin ? D acu-ten wawalen i ilaq ad ten-sqedcen i waya ?

D taɣuri taḥerfit, d tasleḍt neɣ d tazrawt, d tutlayt i ilaqen ad tesɛu tizemmar ara sqedcen «yimeɣriyen-a» merra iwakken ad d-snesren seg yiḍrisen ayen akken bɣan ad t-id-inin yimura, ad t-id-arun, ad d-sfeṛzen ccbaḥa n tugniwin yuzzaren deg tefyirin, afiren akked wawalen iɣef bnan yimeskaren-a iḍrisen-nsen… mulac ttawilat deg tutlayt, d taḥkayt akked usentel iɣef ara yili wawal -yernu s tewzel- war ma rran lwelha-nsen ɣer uḥric ameqqran aseklan n yiḍrisen imi ur yelli wamek ara d-hedren fell-as… ulac awalen akked tenfaliyin… ulac win(wid) i ten-id-yesnulfan.

Ugur n yismawen deg tmaziɣt yuǧew-d asnulfu n wawalen imaynuten ur nelli ara deg tutlayt. Ma yugi neɣ ikukra umeskar ad ten-yesseqdec, yezmer ad ibeddel amyag, arbib… neɣ isem s taggayt n wawalen n yal ass ara fehmen yimeɣriyen, akken yezmer daɣen ad yeglem amdan, tigawt… neɣ taɣawsa ma ur as-yufi ara isem neɣ ahat yugi ad t(t)-id-yebder. Teḍḥa-d tarrayt-a n tira d yiwen seg wallalen yeggten i ucebbeḥ n tira deg tutlayin-nniḍen yecban tafransit.

Sin imedyaten-a mmalen-d azal akked unamek n wawalen iɣef yebna uḍris, tafyirt neɣ afir.

1. Yenna Cheikh Mohand Oulhoucine :
- Simmal nettaweḍ / Simmal mazal ad naweḍ / Imi aggaḍ / Ur t-yettaweḍ ḥedd.
2. Yenna Cheikh Mohand Ouali i Cheikh Mohand Oulhoucine :
- Ruḥ ay aderwic n at Yeḥya / Rriɣ-k d lmeṣbaḥ n tmura / D tasarut n tewwura.

Deg umedya amezwaru, allus n wawal «simmal» deg tazwara n wafir qqaren-as «amsales deg tazwara» s tmaziɣt neɣ «anaphore» s tefransit.

Deg umedya win sin, yuɣal «uderwic» d «lmeṣbaḥ», d «tasarut» ; amdan yuɣal d taɣawsa akken yezmer ad yuɣal d aɣersiw, qqaren-as s tefransit «réification», ma s tmaziɣt...

Amek ara nsemmi i tefyar (tinfaliyin) yecban tigi : «Yennɣel-d ṭṭlam fell-as seg tafat yedlen wiyaḍ» (=yusem). «Yeǧǧa-d ilem deg uxxam» (=yemmut). «Teṭṭef-it tannumi n ɛawaz» (=yuki). «Tɛedda-d tnafa tewwi-t» (=yeṭṭes). «Tesberber fell-as tatut» (=yettu). «Iɣeẓẓa iles-is» (=yemmut). «Yeɣli-d ṭṭlam deg uzal», «Yenɣa-yi laẓ», «Tiɣri n tsusmi», «Yuli d
asawen»,  «La yettseyyix wul-iw»,  «Iɣil n lkettan / Iɣil Ufella / Iɣil n jeddi»,  «a tiẓedt tamezrẓagut» !...

Ɣef waya i ilaq ad ad yers yisem ɣef tekti, ɣef tɣawsa, ɣef uneḍruy… ɣef thuski, mulac ad yuɣal uḍris aseklan d amgrad aɣamsan. Ilaq ad d‑yini umeɣri di taggara : «mi ɣriɣ walaɣ» ayen i yebɣa ad t‑id‑yini umeskar. Iban‑d gar wallen‑iw amzun din i lliɣ.

# Tiɣbula :

- Abdesselam Abdennour, Categories du vocabulaire de langue berbère, avril 1999.
- Abdesselam Abdennour, Cheikh Mohand Oulhoucine Amoussnaw ou la renaissance de la pensée kabyle, avril 2005.
- Bouamara Kamal, Amawal n tunuɣin n tesnukyest, HCA, 2007.
- Bouamara Kamal, Issin, asegzawal n teqbaylit s teqbaylit, Editions l’Odysée, 2010.
- Mammeri Mouloud, Poèmes Kabyles anciens, Editions Mehdi, Algérie, 2009.
- Mammeri Mouloud, Inna-yas Ccix Muhend (Cheikh Mohand a dit), 1990.
- Meksem Zahir, Tisekkiwin n yiḍrisen, HCA, 2010.
- Salhi Mohand Akli, Asegzawal ameẓẓyan n tsekla, Editions l’Odysée, 2012.
- Salhi Mohand Akli, Kra n tsura i tɣuri n tsekla, Editions Tira, aḥric 1, 2015.
- Salhi Mohand Akli, Kra n tsura i tɣuri n tsekla, Editions Tira, aḥric 2, 2015.
# Kra n tefyirin n tmaziγt tatrart yegdazalen tiden n tefṛansist

Sγer: D.Messaoudi

Ur yezmir yiwen ad yenkeṛ dakken tamaziγt xuṣṣent-tt kra n tefyar swayes imatlayen imaziγen zemren ad d-ssenfalin kra n tektiwin. Γef waya ad ten-tafeḍ sseqdacen srid tifyirin taεrabin neγ tifṛansisin, ayen yeğğan tamaziγt ur iban d acu-tt tikkwal.

Amagrad-a ur yemmid ara; nekk reẓmeγ yes-s tiwwura n unadi deg taγult-a; a win yafen ad ilin wiyaḍ ara t-yekemmlen s telqayt, neγ xerṣum ara t-yesneqden i tfayda-nneγ akkit.

# 1. « Quelque soit »

Agdazal n tefyirt-a deg tmaziγt d “bγu (urmir)+ili (urmir)”.

Imedyaten:

- Ayen tebγuḍ tiniḍ-as-t, ur ak yesmusgut ara. (quelque soit ce que tu lui dis, il ne t’écoutera pas)
- Akk-n tebγu tili tezmert-is, ur k-yrennu ara. (quelque soit sa puissance, il ne te vaincra pas)

# 2. « à chaque fois que »

Llan sin n yigdazalen i tefyirt-a : “yal mi ara” ed “yal tikkelt ara”.

Imedyaten:

- Yal m’ara tečč aksum, ad d-terr. (à chaque fois qu’elle mange de la viande, elle vomit)
- Yal tikkelt ara yessew, ad yennaγ yid-neγ. (à chaque fois qu’il boit, il se dispute avec nous)

# 3. « en tous les cas »

Tafyirt-a ur tt-ufiγ deg tentaliwin deg nudaγ, maca ufiγ awalen “tajṛut” ed “awan” (cas) deg yimawalen ay d-bedreγ swadda deg wedriraw.

Amedya :

- Deg tijṛa akk, ur qebleγ asumer-ik. (en tous les cas, je n’accepte pas ta proposition)

# 4. « au cas où »

Deg teqbaylit, tella yiwet n tefyirt yegdazalen ta n tefṛansist ; d “madegyella i”.

Amedya :

- Madegyella teḥwağeḍ tallalt, aql-i da. (au cas où tu auras besoin d’aide, je suis là)

# 5. « en cas de besoin »

Tafyirt-a ad tt-kkalkiγ γef tefyirt taεrabt ay tt-yqublen ii.

Amedya:

- Deg wakud n wassar, siwel-iyi-d. (en cas de besoin, appelle-moi)

# 6. « contrairement à »

Tafyirt-a yba wegdazal-is deg tentaliwin timaziγin ay ssneγ; ta swadda ihi d asumer.

Amedya:

- Mgali γef wayen yettwannan, … (contrairement à ce qui se dit, …)

# 7. « de plus en plus »
Deg tillawt, tikti-a tettwasenfali-d s tmaziγt s useqdec n wawal “simmal” ed wurmir ussid. I lmend n wawal, ad tiniḍ “simmal gemmun isekla-a” (ces arbres poussent de plus en plus). Maca, nezmer ad nesnulfu tafyirt niḍen s ukkalki γef tutlayin tibeṛṛaniyin am tneglizit, tafṛansist neγ taεrabt.

Amedya:

- Gemmun isekla-a ugar d wugar.

# « par contre »</h8>
Agdazal n tefyirt-a deg tmaziγt n Yiqbayliyen d “wamma”.

Amedya:

- Asenduq-a meẓẓi, wamma win-a meqqer. (Ce coffre est petit, par contre celui-là est grand)

# « plus … que »</h9>
Llant snat n tefyirin timaziγin yegdazalen ta n tefṛansist; ḥṣut dakken tanfalit-a tqebbel kan arbib ed umyag n waddud.

Imedyaten:

- Yidir ẓẓay γef Muḥend s sin n yiḥricen. (Yidir est deux fois plus lourd que Mohand)
- Nekk qwiγ fell-ak s waṭas. (je suis beaucoup plus fort que toi)

# « plus de … que »</h10>
Tella deg tmaziγt tefyirt yegdazalen ta n tefṛansist.

Amedya:

- Llan ugar n medden γer-i γef γer-k. (il y a plus de gens chez moi que chez toi)

# « moins de … que »</h11>
Nezmer ad nesseqdec awal amaynu “nkiẓ iii” i usenfali n tefyirt-a tafṛansist.

Amedya:

- Llant nkiẓ n tlawin γer-neγ γef γer-wen. (il y a moins de femmes chez nous que chez vous)

# « ne pas encore »</h12>
Deg teqbaylit, nesseqdac urḍil “mazal”. Maca deg tumẓabt tella tefyirt “zeddiγ wer”, ma deg tmaziγt n Murakuc alemmas tella “sul ur”.

Imedyaten:

- Mazal d-tusi yemma seg tala. (ma mère n’est pas encore arrivée de la fontaine)
- Yell-is zeddiγ wer tebliγ. (sa fille n’est pas encore mûre)
- Isul ur d-yewwiḍ. (il n’est pas encore arrivé)

# « avant que »</h13>
Deg teqbaylit, yella wegdazal n tefyirt-a; netta d awal uddis.

Amedya:

- Werεad yessuli taẓallit, yemmut. (avant qu’il finisse sa prière, il meurt)

# « à propos de / en ce qui concerne / en ce qui a rapport à»</h14>
Llant kra n tefyirin tiqburin s wawalen urḍilen; llant tiyaḍ d tatrarin.

Imedyaten:

- Γef temsalt n Yidir, nezmer … (à propos de Yidir, on peut …)
- Γef wayen yeqqnen γer wemxillef gar … (en ce qui a rapport au différent entre …)

# « depuis que »</h15>
Llant snat n tefyirin yemgarrden acemma kan deg unamek.
# Imedyaten:

- Segmi d-tuweḍ nettat ur tessusem. (elle n’arrête pas de parler depuis qu’elle est arrivée)
- Segwasmi d-tlul, nettat d tamuḍint. (elle est malade depuis le jour où elle est née)

# 16. « au moins / tout au moins »

Llan kraḍ n yirman swayes nezmer ad d-nessenfali tifyirin-a n tefṛansist.

# Imedyaten:

- Ssew axxi yiwen wakus n uyefki. (bois au moins un verre de lait)
- Ečč xerṣum iniγem uqbel ad tiniqeḍ. (mange au moins une figue avant de partir)
- Siwel-as meqqar s utilifun ma ur rezzfeḍ γer-s. (téléphone-lui tout au moins, si tu ne le visiteras pas)

Deg tillawt, awal-a yettwanṭaq akk-a : /madagella/, maca iban dakken yekka-d seg “ma+deg+yella”.

# 1 S taεrabt qqaren « في وقت الحاجة »

# 1 Awal “nkiẓ” ssuddmeγ-t-id seg urbib “unkiẓ” (amoindri) d-yekkan seg umyag “nkeẓ” (diminuer) ; am deg “deffir / ḍfer”.

# Adriraw s talγa n ukaγeḍ :

- A. Abdesselam, 1997, Dictionnaire abrégé du vocabulaire redressé de la langue berbère, ENAG.
- A. Abdesselam, nd, Catégories du vocabulaire de langue berbère, Alger.
- H. Boutlioua, 2006, Dictionnaire trilingue français-tamazight-arabe, Alger.
- J. Delheure, 1984, Ağraw n yiwalen tumẓabt-t-tfransist, SELAF, Paris.
- J. Delheure, 1987, Agerraw n iwalen taggargrent-taṛumit, SELAF, Paris.
- Le P. de Faucauld, 1918, Dictionnaire abrégé touareg-français, LOM, Paris.
- M. Abès, 1946, Première année de berbère, dialecte du Maroc central, Rabat.
- M. Mammeri, 1975, Amawal – Lexique de la langue berbère moderne, CRAPE.

# Adriraw s talγa tiliktṛunit :

- Tamaceγt: http://books.google.com/books?id=GtFnxAHJAjQC&printsec=frontcover&vq=finir&hl=fr
- Taqbaylit: http://books.google.com/books?id=nZdP85wiDmcC&printsec=frontcover&hl=fr&source=gbs_ge_summary_r&cad=0
- Tacelhit: http://books.google.com/books?id=FkEYlILnF7wC&printsec=frontcover&hl=fr&source=gbs_ge_summary_r&cad=0#v=onepage&q&f=false
- Tumẓabt: http://books.google.com/books?id=t3ONwSyl0zEC&printsec=frontcover&hl=fr&source=gbs_ge_summary_r&cad=0#v=onepage&q&f=false
- Tagergrent: http://books.google.com/books?id=aF_ui9qpknYC&printsec=frontcover&hl=fr&source=gbs_ge_summary_r&cad=0#v=onepage&q&f=false
- Tasnusit: http://books.google.com/books?id=tnfaslb1CJcC&printsec=frontcover&hl=fr&source=gbs_ge_summary_r&cad=0
# Amsadaɣ, d anaw gar wanawen n Tesnukyest.

D tugna i d-yettbanen deg talɣa n wawal akked tefyirt.

D amagrad sɣur Belɛidi Lyes

S lmenddad n uselmad n tesdawit : Muḥend Akli SALḤI

# Aɣawas

# Asenked.

# 1- Amsadaɣ alɣawan di talɣa n wawalen.

# 1-1-Amsadaɣ ummid.

# 1-2-Amsadaɣ aɣezfan.

# 1-3-Amsadaɣ awezlan.

# 2‑ Amsadaɣ aseddasan.

# 3‑ Amsadaɣ n usalaɣ (tussnalɣa).

Amawal.

Tiɣbula.

# Asenked :

Lekyasa n usekcem n tugniwin akked tunuɣin neɣ awalen akked tenfaliyin ara yernun ccbaḥa i uɣanib n uḍris aseklan. Ay agi yekcem gar yiferdis n tesnukyist³², d nutenti i yettakken azuɣer i yimeɣri neɣ win isellen ticki ara tili d timawit. Ddeqs i yellan, gar-asent ad naf amsadaɣ.

Amsadaɣ, d tugna n uɣanib i yeɛnan talɣa n wawalen. Deg tefyar n uḍris n tesrit neɣ deg yiwen n wafir n usefru nettaf awalen mgadan neɣ ttemcabin di tira akked ususru meɛna mgaraden deg unamek. Yezmer ad yili di talɣa n wawalen, taseddast n tefyar, taɣessa n tseddart, taɣessa n wafir… Ittusemma d iferdisen imqaraben aṭas di talɣa akked lmenṭeq. Llan ddeqs n wanawen igejdanen n umsadaɣ alɣawan, gar-asen :

# 1- Amsadaɣ di talɣa n wawalen :

Dagi amgada yettban-d deg wamek uran wawalen. Awalen ttemcabin deg yisekkilen. Yesɛa krad n tewsatin.

# 1-1- Amsadaɣ ummid.

Dagi ad naf tuɣal-d akk talɣa n wawal-nni ur ixus ula d asekkil.

- Imi di tili i telliḍ, tili fiḥel ma ccqiɣ-d iman-iw.
- Tili (amalu, ur yekcim yiṭij) / tili (limer)
- Issens inebgi, issens fell-as tafat !
- Issens (yeṭṭes) / issens (isexsi)
- Yak tḥemmleḍ ddreɛ, aha ihi err-as ddreɛ i tewwurt.
- ddreɛ (taɣennant, zzkara) / ddreɛ (azekkṛun)
- Iɣil yesεa iɣil, netta ṭṭfen-as-d tiɣilt
- iɣil (yeǧɛel) / iɣil (lǧehd)
- yewweḍ d wass ideg ara teddu d tislit yeffeɣ-as-d ṣṣer, bɛek ṣṣer-aɣ ay agsim.

32 Tasnukyest deg-s 05 yiḥricen : l’inventio (invention), dispositio (disposition), elocution (élocution), action (diction) et memoria (procédés pour mémorisation de discours.
# ṣṣer (d lehlak n yicenfiren) / ṣṣer (ffer taluft)

# Laɛmer i t‑yeǧǧa laɛmer³³

Yeɛmer di ccib‑is iban

# Laɛmer (lmuḥal) / laɛmer (acḥal n yiseggasen di tudert)

1. Amsadaɣ aɣezfan. Deg tewsit‑agi xuṣen kra n yisekkilen.
2. D ilemẓi yeksa timura, yettnadi ɣef tsura ara yeldin tiwwura. (Timura tiwwura)
3. Mazal ad aruɣ fell‑am³⁴
4. Mazal ad ruɣ fell‑am (ad aruɣ / ad ruɣ)
5. Ur as‑d‑ittserriḥ uzekka, ma d aẓekka i t‑ijemɛen tawwurt‑is tsekcam ur tessuffuɣ. (Azekka / aẓekka)
6. Tin yebɣan ad tawi amur, seksu deg uxxam‑is ad ifur. (Amur ifur)
7. Siwleɣ i uɣrib yenfan, ad iyi‑d‑tsel tmurt i t‑yeḍfan, ad t‑id‑terr. (Yenfan / yeḍfan)
8. Netta inumen tudert n yigelliden, ur yelli di lbal‑is belli tamurt i tt‑izedɣen d igellilen. (yigelliden / igellilen)
9. Degger ɣer tejmal yekfan³⁵ neɣ ḍegger tijmal di ccehwat neggar (degger / ḍegger / neggar)
10. Rrmel aqejmur deg uẓekka³⁶ Rruḥ d uzekka ad iruḥ Iman ad d‑yeggri aka (Azekka / aẓekka) (Rruḥ / iruḥ)
11. Kemm d azekka n tefsut³⁷ Nekka d aẓekka d lmut (Azekka / aẓekka)
12. Ttxemmimeɣ asma ara mmteɣ³⁸ Rruḥ anda ara iruḥ? (iruḥ / Rruḥ)

33 Luni Ḥussin, Tasɣunt Ticemlit. Association Culturelle Akbou. 2012. Sb30.

34 Mohammed Arezki BOUAM, Iceqfen. Tizrigin Imru, 2019. Sb45

35 Luni Ḥussin, Idem. Sb20.

36 Luni Ḥussin, Idem. Sb26.

37 Mohammed Arezki BOUAM, Idem. Sb45

38 Aɛmiruc amwanes, seg usefru « akkin i lmut ».
# Amsadaɣ awezlan

Dagi ad naf kan tuɣalin n kra n yisekkilen. Alama yekcem ccek ahat mačči d awalen imgadan.

- Iruḥ ad isexsi times, terwel‑as tixsi i umeksa! (isexsi / tixsi)
- Bururu yekkat tajewwaqt ɣef yiɣerban iɣeḍlen. (yiɣerban / iɣeḍlen)
- Bu ugennur atabani annect n ugaɛmir. (ugennur / ugaɛmir)‑(Ugennur / uqenddur)
- D tabaḥant, d tamelḥant, d tacebḥant (tacebḥant / tamelḥant / tabaḥant)
- Ad am‑yekkes ṭṭiq ɣef wul‑im ³⁹
- ɣef wul‑iw ad yekkes lxiq
- ṭṭiq‑iw akked lxiq‑im (ṭṭiq / lxiq)
- Gguniɣ tasusmi ad as‑sleɣ⁴⁰
- susmeɣ iḍ, segneɣ iḍes (susmeɣ iḍ / segneɣ iḍes)
- Ma d uẓum⁴¹
- ɣef uksum
- ɣunzeɣ tufẓa n umdan (uẓum / uksum)

Deg umedya-agi ad naf akk tugniwin n umsadaɣ alɣawan n wawal.

« Nfaq⁴² mi zrin wussan, nfaq ur yelhi, d lebɣi‑nneɣ ur yelḥi, qublen‑aɣ‑d wuḍan ideg yeksdeb lemri‑nneɣ »

|Amsadaɣ ummid|Amsadaɣ aɣezfan|Amsadaɣ awezlan|
|---|---|---|
|Nfaq / nfaq|ur yelḥi / ur yelhi|lebɣi‑nneɣ / lemri‑nneɣ|
|wussan / wuḍan| | |

# Amsadaɣ aseddasan

Dagi d amgada ara naf deg talɣa n tefyar akked tenfaliyin. Yeɛna amseḍfer n wawalen.

- Biḥuc ad ak‑yečč, /Akluzal ad ak‑yawi. (Isem + ad n wurmir + amqim awṣil+ amyag)/ (Isem + ad n wurmir + amqim awṣil+ amyag)
- Ad ččen tagella yeḥman,/
- ad taccar tɛebbuḍt yexwan (Amyag + Isem+ amyag amaɣun / (Amyag + Isem+ amyag amaɣun)
- Yekkes ayla,/ yeddem afḍis,/ yerẓa ikufan d yicbula, /yekkes sser ɣef tuddar ... (Amyag + asemmad usrid) / (Amyag + asemmad usrid) / (Amyag + asemmad usrid …)
- Yexnunes lbext‑iw,/ yenfeḍ ssqef‑iw, / teɣli tgemmi‑iw, /texsi tafat‑iw… A nnaɣ !

39 Luni Ḥussin, Idem.Sb19.

40 Luni Ḥussin, Idem. Sb29.

41 Mohammed Arezki BOUAM, Idem.. sb 19

42 Nfaq : d tanekkra n Ccix Aheddad akked Lmeqqrani (tanekkra n leqwabyel)
(Amyag + asemmad imsegzi + amqim awṣil) / (Amyag + asemmad imsegzi attwaɣ + amqim awṣil)

‑ Axxam yettṣeffir, tasilt ur tuli,/ seksu ur yerdim.

(Isem asentel + tazelɣa n tibawt+ amyag ar yizri) / (Isem asentel+ tazelɣa n tibawt+ amyag ar yizri)

‑ Nedda d waman ⁴³

neffeɣ iberdan

neggan ussan

nɛawez uḍan

amyag +asemmad usrid isem asget

# 3- Amsadaɣ n usalaɣ (tussnalɣa) :

‑ Igrawliwen ttaẓẓen ur ttwexxiren, teddun ur ttuɣalen. Ur beqqun ad neḥcamen.

(teddun / beqqun) C₁EC₂C₂UC₃ / C₁EC₂C₂UC₃

‑ Ad ččen tagella yeḥman, taɛebbuḍt yexwan ad taccar

(yeḥman / yexwan) yEC₁C₂An / yEC₁C₂An

‑ Ula d nettat ur tt‑yezgil. Teknef, tegdez.

Teknef / tegdez. TEC₁C₂EC₃ / TEC₁C₂EC₃

‑ Ḍefren tiqeddacin, yewwin ticekkarin yeččuren.

(Tiqeddacin / ticekkarin). tIC₁EC₂C₂AC₃In / tIC₁EC₂C₂AC₃In

‑ Ma yella d uḥdiq neffer‑it

Abrid wayeḍ ad iqatel

Ma yella d ungif nemmel‑it

ad fell‑as ṣewwbeɣ lmaqel (yusef uqasi) .   (uḥdiq / ungif).  UC₁C₂IC3

* ungif /uhdiq: si tama n talɣa d amsadaɣ, sεan di sin yiwet n talɣa  UC1C2IC3 , si tama n unamek d inemgalen.

# Amawal :

Tasnukyest : Rhétorique

Amsadaɣ : Parallelisme.

Uɣanib : Style

Taseddast : Syntaxe

Afir : Vers

Asalaɣ : Syntaxe

Tussnalɣa : Morphologie

# Tiɣbula :

‑ BOUAMARA Kamel, amawal n tuniɣin n tesnukyest. HCA, Lezzayer 2007.

‑ BOUAM Mohammed Arezki, Iceqfen. Tizrigin Imru, 2019.

‑ SALḤI Muḥend Akli, Asegzawal ameẓẓyan n tsekla. Tizrigin L’ODYSSEE, 2012.

‑ SALḤI Muḥend Akli, kra n tsura i tɣuri taseklant (taɣuri n tenqqist d usefru). Tizrigin TIRA. Bgayet 2015.

‑ Tasɣunt Ticemlit4. Association Culturelle Akbou . 2012.

43 Luni Ḥussin, Idem.Sb 21.
# TWSSNA:

Sɣur: Azzedine Abdous

Tansaẓwant d tazrawt tussnant n uẓawan, tessiliɣ‑d taɣult n tussniwin talsanin.

Anegmay i iderwen neɣ yekkin deg tezrawt‑a d asnaẓwan (Musicologue), tanekta n wawal‑a "Tasnaẓwant /Musicologie) tefruri‑d ɣer Yigrikiyen, i Iran ad d‑ yinin d akken d awal uddis (composé).

[Mousikē}(« Musique / Aẓawan) akked [Logos}(«tazrawt, tamussni/Tussna/ Étude, connaissance). Awal‑a ad d‑yesbadu: Tussna n uẓawan.

Seg tasut tis 19, Tasnaẓwant tella tebḍa ɣef snat n taɣulin Tigejdanin, (Tasnaẓwant tanmezrayt (musicologie historique) akked d tesnaẓwant tanagrawt (musicologie systématique). Ihi aseylel ‑a (subdivision) neɣ beṭṭu ‑a yella‑d usenseb‑ines deg yiwen umagrad n Usnaẓwan (Musicologue), aprufisur, anemsawi (Autrichien) ”#Guido_Adler " «Etendue, méthode et buts de la musicologie), anda i d‑yessumer ahil amedran (fondateur) n tesnaẓwant deg useggas 1885.

Deg tasut tis 20, asnaẓwan G.Adler yefka‑d umuɣ n tegriwin timaruzin (Disciplines annexes) neɣ tussniwin timallalin (sciences auxiliaires) gar‑asent:

1‑Tasnaẓwant tanmezrayt: d tin i izerwen ilmend:1‑1‑Amezruy amatu1‑2‑Tasemɣezt tanaẓwant (Paléographie musicale)1‑3‑Tazrakud (Chronologie)1‑4‑Tagerdast (Diplômatique)1‑5‑Adlismuɣ (Bibliographie)1‑6‑Adlisdemsan (Bibliothéconomie)1‑7‑tella daɣen:Tasukit(Archivistique):deg‑s ad naf:a‑Amezruy aseklan, amutlay (Histoire littéraire et linguistique)b‑Amezruy n unezwu n tesreḍt (histoire de la liturgie)c‑Amezruy n umezgun asusam d ccḍeḥ (Le mime et la danse)d‑Timeddurin n yimaẓwanen (biographies des musiciens), imezgiyen (Stastiques), tidukkliwin (Associations), tisinagin/ tisudawin (institutions) d tnabazin timaẓwanin (Exécutions musicales).
2‑ Tasnaẓwant Tanagrawt; tzerrew ayen akk yellan d inagrawen n tsutant (acoustique)

2‑1‑ Tussnakt (Mathématique)2‑2‑Tasnimant (Psychologie)2‑3‑Armas n leṣwat (Perception du son)2‑4‑Tasengama (Physiologie); d tin i yeskanayen neɣ yesbaduyen ssut2‑5‑ Iferdisen n leṣwat (éléments du son)2‑6‑Tidmi Tanaẓwant (pensée musicale): d tin i yesɛan; ‑ Tajerrumt, tamedyezt, tasengmit d ccbaḥa (Grammaire. Poésie, pédagogique et esthétique...).
Deg tasut tis 21, Tanaẓwant tekkes‑d beṭṭu n kraḍ n tguriwin Tigejdanin;

‑Tasnaẓwant tanmezrayt.

‑Tiẓri d tesleḍt tanaẓwant (théorie et l'analyse musicales), akked d teslaẓwant 7 (ethnomusicologie)
# Asentel w ukayad akked useyti-imes

# Sɣur Zuhra Laɣa

# Ameḥbus

Ḥekkun‑d di Junim neɣ Tapalque, taqṣit n yiwen n uqcic, iruḥ mi d‑ẓedmen Ihendiyen. Qqaren‑d d ihendiyen ay t‑yukren. Imawlan‑is, nudan fell‑as acḥal ur t‑ufin ara. Ɛeddan iseggasen, ha‑t‑an yusa‑d yiwen n uɛsekri, iḥka‑asen‑d ɣef yiwen n uhendi, allen‑is d tizegzawin am yigenni. Yezmer ad yili d netta i d mmi‑tsen. Uɣalen mlalent (...) Ɣilen ɛeqqlen‑t. Argaz, yuɣ tanummi d Sseḥra d lexla, yettu ula d tameslayt n yimawlan‑is, d acu kan yeqbel yeddad s axxam.

Yewweḍ‑d kan ɣer umnar n tewwurt n berra, ibedd; yezmer lḥal imi bedden wid‑nni nniḍen. Imuqel tawwurt amzun akken ur tt‑yeɛqil ara. Tallit kan akka, isers aqerru‑is yuẓẓaf, iberrez s axxam, ur yeẓri amek yegga ubrid. Yekcem s axxam, yerra srid ɣer tḍellaɛt‑nni iɛelqen di lḥiḍ. Imekken afus‑is, yekkes‑d tajenwit‑nni bu tfettust n yiqci i yeffer asmi yella d agrud. Allen‑is tberriqent si lferḥ. Imawlan‑is ttrun imi d‑ufan mmi‑tsen.

Izmer lḥal macci ala ay‑a ay d‑imekta. D acu kan ahendi amcum, yegguma ad yidir gar rebɛa 04 n leḥyuḍ. Yiwen n wass yekker ad inadi ɣef tmurt‑is...

Jorge Luis Borges, 1960, El Hacedor.

# Tasuqilt ɣer teqbaylit sɣur Boukherrouf Remdhan

# I - Tigzi n uḍris : ( 6/6)

1. D anwa yukren aqcic‑agi?
2. D acu i ixdem uqcic mi yekcem s axxam?
3. Af‑d deg uḍris anemgal n wawal “ittu ”.
4. Anallas deg uḍris‑agi, d agensay neɣ d azɣaray?
5. Suffeɣ‑d seg uḍris sin n yimedyaten i t‑id‑yemmalen.

# II- Iferdisen n tutlayt : ( 6/6)

1. Ini‑d d acu‑tt twuri n wawal yettuderren deg uḍris
2. Suffeɣ‑d deg uḍris :

# III- Asenfali s tira :

Sugen‑d tudert n uqcic‑a i yukren Ihenddiyen, mi d‑yuɣal s axxam‑nsen.
# Aseɣt n usental wis krad : (03)

# Isestanen

# Aseɣti

# Tazmilt

I tigzi n uḍris 06/06

1. D ihendiyen, ay t-yukren.
2. Mi yekcem uqcic s axxam, yerra srid ɣer tḍellaɛt-nni iɛelqen di lḥiḍ. Imekken afus-is, yekkes-d tajenwit-nni bu tfettust n yiqci i yeffer asmi yella d agrud.
3. Anemgal n wawal : yettu : imekta-d. Anallas deg uḍris-agi : D azɣaray Sin n yimedyaten i t-id-yemmalen :
- Imyagen fetin ɣer kraḍ: yeẓra, yusa, iruḥ...
- Amatar udmawan, ad yili d( i, y): ibedd, yettu...
- Imqimen iwsilen : gar-as, baba-s, yenna-as...

# Iferdisen n tutlayt

06/06

1. Talɣa d twuri n wawal-a “argaz” deg tefyirt : “Argaz, yuɣ tanummi d Sseḥra d lexla” Talɣa : d isem asuf, amalay deg waddad ilelli. Tawuri : d anemmal n usentel.
2. Asuffeɣ-d deg uḍris : Aseɣru umyig : Yekcem s axxam. Aseɣru arumyig : Argaz, yuɣ tanummi d Sseḥra d lexla.

# Tira

08/08

# Talɣa n uḍris:

- Azwel
- Aḍris yebḍa d tisddarin.
- Asexdem n yimezdiyen.
- Ilem gar tseddarin.
- Askil ameqqran.
- Asigez iwatan.
- Imyagen ftin ɣer tmezrit ilaqen.
- Ma ur iffiɣ ara i wesntal.
- Ugulen (tucḍiwin) n tira, asmres n wawalen n tmaziɣt.
adagella/, maca iban dakken yekka-d seg “ma+deg+yella”.

ii S taεrabt qqaren « في وقت الحاجة»

eḍ

- A. Abdesselam, 1997, Dictionnaire abrégé du vocabulaire redressé de la langue berbère, ENAG.
- A. Abdesselam, nd, Catégories du vocabulaire de langue berbère, Alger.
- H. Boutlioua, 2006, Dictionnaire trilingue français-tamazight-arabe, Alger.
- J. Delheure, 1984, Ağraw n yiwalen tumẓabt-t-tfransist, SELAF, Paris.
- J. Delheure, 1987, Agerraw n iwalen taggargrent-taṛumit, SELAF, Paris.
- Le P. de Faucauld, 1918, Dictionnaire abrégé touareg-français, LOM, Paris.
- M. Abès, 1946, Première année de berbère, dialecte du Maroc central, Rabat.
- M. Mammeri, 1975, Amawal – Lexique de la langue berbère moderne, CRAPE.

Adriraw s talγa tiliktṛunit :

- Tamaceγt : http://books.google.com/books?id=GtFnxAHJAjQC&printsec=frontcover&vq=finir&hl=fr
- Taqbaylit : http://books.google.com/books?id=nZdP85wiDmcC&printsec=frontcover&hl=fr&source=gbs_ge_summary_r&cad=0
- Tacelhit : http://books.google.com/books?id=FkEYlILnF7wC&printsec=frontcover&hl=fr&source=gbs_ge_summary_r&cad=0#v=onepage&q&f=false
- Tumẓabt : http://books.google.com/books?id=t3ONwSyl0zEC&printsec=frontcover&hl=fr&source=gbs_ge_summary_r&cad=0#v=onepage&q&f=false
- Tagergrent : http://books.google.com/books?id=aF_ui9qpknYC&printsec=frontcover&hl=fr&source=gbs_ge_summary_r&cad=0#v=onepage&q&f=false
- Tasnusit : http://books.google.com/books?id=tnfaslb1CJcC&printsec=frontcover&hl=fr&source=gbs_ge_summary_r&cad=0
